<html>
<head>
<title>Novum Testamentum Hebraice. Secundum Lucam</title>
<meta http-equiv="Content-Type" content="text/html; charset=utf-8">
<meta content="Ruslan Khazarzar" name="author">
<meta content="Library of Ruslan Khazarzar, Bible, Biblia, Biblia Hebraica, Hebrew New Testament, Franz Delitzsch" name="keywords">
<meta content="Hebrew New Testament, Secundum Lucam" name="description">
<meta http-equiv="pragma" content="no-cache">
<link href="../../../hebr.css" rel="stylesheet" type="text/css">
<style rel="stylesheet" type="text/css">

span.c {font-size:8.0pt}

span.g {font-size:16.0pt}
</style>
</head>
<body>
﻿
<center>
<script async src="//pagead2.googlesyndication.com/pagead/js/adsbygoogle.js"></script>
<script>
     (adsbygoogle = window.adsbygoogle || []).push({
          google_ad_client: "ca-pub-6044271981988239",
          enable_page_level_ads: true
     });
</script>



<script>

document.addEventListener('copy', function () {
    var ignorePages = ['about', 'adv', 'feedback']
    for (var i = 0; i < ignorePages.length; i++) {
        if (location.href.search(ignorePages[i]) != -1) {
            return;
        }
    }

    var s = window.getSelection()
    var oldRange = s.getRangeAt(0)
    var newdiv = document.createElement('div')
    newdiv.style.position = 'absolute';
    newdiv.style.left = '-99999px';
    document.body.appendChild(newdiv)
    newdiv.appendChild(oldRange.cloneContents())

    var copyright = document.createElement('span');
    var readMore = ':';
    if (typeof TT !== "undefined") {
        readMore = TT['READ_MORE']
    }
    copyright.innerHTML =  readMore + ' ' + location.href;
    copyright.setAttribute('id', 'copyright-text')
    newdiv.appendChild(copyright)

    r = document.createRange()
    s.removeAllRanges()
    r.selectNode(newdiv)
    s.addRange(r)

    window.setTimeout(function () {
        s.removeAllRanges()
        s.addRange(oldRange)
        newdiv.remove()
    }, 100);
});
</script>






<script async src="//pagead2.googlesyndication.com/pagead/js/adsbygoogle.js"></script>
<!-- NEW1 -->
<ins class="adsbygoogle"
     style="display:inline-block;width:728px;height:90px"
     data-ad-client="ca-pub-6044271981988239"
     data-ad-slot="5638541248"></ins>
<script>
(adsbygoogle = window.adsbygoogle || []).push({});
</script>


</center>

<table width=630 align=center>
<tr><td>


<script type="text/javascript">
<!--
var _acic={dataProvider:10};(function(){var e=document.createElement("script");e.type="text/javascript";e.async=true;e.src="//www.acint.net/aci.js";var t=document.getElementsByTagName("script")[0];t.parentNode.insertBefore(e,t)})()
//-->
</script><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script><!--18a21--><!--d5cc92c8--><!--d5cc92c8--><script async="async" src="https://w.uptolike.com/widgets/v1/zp.js?pid=lf97b1488ad0a06f160b1ea92baf6dca5a4b5e9b17" type="text/javascript"></script>







</td></tr>
</table><p>


<table style='border:solid black .25pt' align=center cellpadding=15 cellspacing=0 width=700>
<tr><td>
<div dir=rtl lang=HE>
<h1>הַבְּשׂוֹרָה הַקְּדוֹשָׁה עַל־פִּי לוּקָס</h1>
<p><strong><span class=g>א</span></strong>&nbsp;&nbsp; אַחֲרֵי אֲשֶׁר רַבִּים הוֹאִילוּ לְחַבֵּר סִפּוּר הַמַּעֲשִׂים אֲשֶׁר נֶאֶמְנוּ

בִשְׁלֵמוּת בְּתוֹכֵנוּ׃ <strong><span class=c>2</span></strong> כַּאֲשֶׁר מְסָרוּם לָנוּ הָרֹאִים

אֹתָם בְּעֵינֵיהֶם מִתְּחִלָּה וַאֲשֶׁר הָיוּ מְשָׁרֲתֵי הַדָּבָר׃ <strong><span class=c>3</span></strong>

חָשַׁבְתִּי לְטוֹב גַּם־אֲנִי הַחֹקֵר אַחַר כָּל־הַדְּבָרִים הֵיטֵב

מֵרֵאשִׁיתָם לְכָתְבָם כְּסִדְרָם אֵלֶיךָ הָאַדִּיר תְּאוֹפִילוֹס׃ <strong><span class=c>4</span></strong>

לְמַעַן תֵּדַע אֱמֶת הָאֲמָרִים אֲשֶׁר לֻמָּדְתָּ׃ <strong><span class=c>5</span></strong> כֹּהֵן

הָיָה בִּימֵי הוֹרְדוֹס מֶלֶךְ אֶרֶץ יְהוּדָה זְכַרְיָה שְׁמוֹ מִמִּשְׁמֶרֶת

אֲבִיָּה וְלוֹ אִשָּׁה מִבְּנוֹת אַהֲרֹן וּשְׁמָהּ אֱלִישָׁבַע׃ <strong><span class=c>6</span></strong>

וּשְׁנֵיהֶם צַדִּיקִים לִפְנֵי הָאֱלֹהִים וְהֹלְכֵי תֹם בְּכָל־מִצְוֹת יְהוָֹה

וּבְחֻקֹּתָיו׃ <strong><span class=c>7</span></strong> וְלָהֶם אֵין וָלָד כִּי אֱלִישֶׁבַע עֲקָרָה

וּשְׁנֵיהֶם בָּאוּ בַיָּמִים׃ <strong><span class=c>8</span></strong> וַיְהִי הַיּוֹם בְּכַהֲנוֹ

לִפְנֵי אֱלֹהִים בְּסֵדֶר מִשְׁמָרוֹ׃ <strong><span class=c>9</span></strong> לְהַקְטִיר קְטֹרֶת

לְפִי גוֹרָלוֹ כְּמִשְׁפַּט עֲבוֹדַת הַכֹּהֲנִים וַיָּבֹא אֶל־הֵיכַל יְהוָֹה׃ <strong><span class=c>10</span></strong>

וְכָל־קְהַל הָעָם מִתְפַּלֲּלִים בַּחוּץ בְּשַׁעַת הַקְּטֹרֶת׃ <strong><span class=c>11</span></strong>

וְהִנֵּה מַלְאַךְ יְהוָֹה נִרְאָה אֵלָיו עֹמֵד מִימִין מִזְבַּח הַקְּטֹרֶת׃ <strong><span class=c>12</span></strong>

וַיַּרְא זְכַרְיָה וַיִּבָּהֵל וְאֵימָה נָפְלָה עָלָיו׃ <strong><span class=c>13</span></strong>

וַיֹּאמֶר אֵלָיו הַמַּלְאָךְ אַל־תִּירָא זְכַרְיָהוּ כִּי נִשְׁמְעָה

תְּפִלָּתֶךָ וֶאֱלִישֶׁבַע אִשְׁתְּךָ תֵּלֵד לְךָ בֵּן וְקָרָאתָ שְׁמוֹ

יוֹחָנָן׃ <strong><span class=c>14</span></strong> וְהָיָה־לְךָ לְשִׂמְחָה וָגִיל וְרַבִּים

יִשְׂמְחוּ בְּהִוָּלְדוֹ׃ <strong><span class=c>15</span></strong> כִּי־גָדוֹל יִהְיֶה לִפְנֵי

יְהוָֹה וְיַיִן וְשֵׁכָר לֹא יִשְׁתֶּה וְרוּחַ הַקֹּדֶשׁ יִמָּלֵא מִבֶּטֶן

אִמּוֹ׃ <strong><span class=c>16</span></strong> וְרַבִּים מִבְּנֵי יִשְׂרָאֵל יָשִׁיב אֶל־יְהוָֹה

אֱלֹהֵיהֶם׃ <strong><span class=c>17</span></strong> וְהוּא יֵלֵךְ לְפָנָיו בְּרוּחַ אֵלִיָּהוּ

וּבִגְבוּרָתוֹ לְהָשִׁיב לֵב אָבוֹת עַל־בָּנִים וְאֵת הַסּוֹרֲרִים בִּתְבוּנַת

הַצַּדִּיקִים לְהַעֲמִיד עַם מוּכָן לַיהוָֹה׃ <strong><span class=c>18</span></strong> וַיֹּאמֶר

זְכַרְיָה אֶל־הַמַּלְאָךְ בַּמָּה אֵדַע אֶת־הַדָּבָר הַזֶּה כִּי־אֲנִי

זָקַנְתִּי וְאִשְׁתִּי בָּאָה בַיָּמִים׃ <strong><span class=c>19</span></strong> וַיַּעַן

הַמַּלְאָךְ וַיֹּאמֶר אֵלָיו אֲנִי גַבְרִיאֵל הָעוֹמֵד לִפְנֵי הָאֱלֹהִים

וְשָׁלוּחַ אָנֹכִי לְדַבֵּר אֵלֶיךָ וּלְבַשֶּׂרְךָ אֶת־הַבְּשׂוֹרָה הַזֹּאת׃ <strong><span class=c>20</span></strong>

וְהִנְּךָ נֶאֱלָם וְלֹא תוּכַל לְדַבֵּר עַד־הַיּוֹם אֲשֶׁר יָקוּם הַדָּבָר

הַזֶּה תַּחַת כִּי־לֹא הֶאֱמַנְתָּ לִדְבָרַי וְהֵם יִמָּלְאוּ בְּמוֹעֲדָם׃ <strong><span class=c>21</span></strong>

וְהָעָם הוֹחִילוּ לִזְכַרְיָה וַיִּתְמְהוּ כִּי־הִתְמַהְמַהּ בַּהֵיכָל׃ <strong><span class=c>22</span></strong>

וַיְהִי בְצֵאתוֹ לֹא יָכֹל לְדַבֵּר אֲלֵיהֶם וַיֵּדְעוּ כִּי־מַרְאָה רָאָה

בַּהֵיכָל וַיִּרְמֹז לָהֶם וְעוֹדֶנּוּ נֶאֱלָם׃ <strong><span class=c>23</span></strong> וַיְהִי

כַּאֲשֶׁר מָלְאוּ יְמֵי עֲבֹדָתוֹ וַיָּשָׁב אֶל־בֵּיתוֹ׃ <strong><span class=c>24</span></strong>

וַיְהִי אַחַר הַיָּמִים הָאֵלֶּה וַתַּהַר אֱלִישֶׁבַע אִשְׁתּוֹ וַתִּתְחַבֵּא

חֲמִשָּׁה חֳדָשִׁים וַתֹּאמַר׃ <strong><span class=c>25</span></strong> כָּכָה עָשָׂה לִי יְהוָֹה

בִּימֵי פָקְדוֹ אוֹתִי לֶאֱסֹף אֶת־חֶרְפָּתִי מִבְּנֵי אָדָם׃ <strong><span class=c>26</span></strong>

וַיְהִי בַּחֹדֶשׁ הַשִּׁשִּׁי וַיִּשְׁלַח אֱלֹהִים אֶת־גַּבְרִיאֵל הַמַּלְאָךְ

גָּלִילָה אֶל־עִיר אַחַת וּשְׁמָהּ נְצָרֶת׃ <strong><span class=c>27</span></strong> אֶל־בְּתוּלָה

מְאֹרָשָׂה לְאִישׁ אֲשֶׁר־שְׁמוֹ יוֹסֵף מִבֵּית דָּוִד וְשֵׁם הַבְּתוּלָה

מִרְיָם׃ <strong><span class=c>28</span></strong> וַיָּבֹא הַמַּלְאָךְ הַחַדְרָה וַיֹּאמֶר אֵלֶיהָ

שָׁלוֹם לָךְ אֵשֶׁת־חֵן יְהוָֹה עִמָּךְ (בְּרוּכָה אַתְּ בַּנָּשִׁים)׃ <strong><span class=c>29</span></strong>

וְהִיא (בִּרְאוֹתָהּ) נִבְהֲלָה לִדְבָרוֹ וַתֹּאמֶר בְּלִבָּהּ מָה הַבְּרָכָה

הַזֹּאת׃ <strong><span class=c>30</span></strong> וַיֹּאמֶר לָהּ הַמַּלְאָךְ אַל־תִּירְאִי מִרְיָם

כִּי־מָצָאתְ חֵן לִפְנֵי הָאֱלֹהִים׃ <strong><span class=c>31</span></strong> וְהִנָּךְ הָרָה

וְיֹלַדְתְּ בֵּן וְקָרָאתְ אֶת־שְׁמוֹ יֵשׁוּעַ׃ <strong><span class=c>32</span></strong> וְהוּא

גָּדוֹל יִהְיֶה וּבֶן־עֶלְיוֹן יִקָּרֵא וַיהוָֹה אֱלֹהִים יִתֶּן־לוֹ אֶת־כִּסֵּא

דָּוִד אָבִיו׃ <strong><span class=c>33</span></strong> וּמָלַךְ עַל־בֵּית יַעֲקֹב לְעוֹלָם וָעֶד

וּלְמַלְכוּתוֹ אֵין קֵץ׃ <strong><span class=c>34</span></strong> וַתֹּאמֶר מִרְיָם אֶל־הַמַּלְאָךְ

אֵיךְ יִהְיֶה הַדָּבָר הַזֶּה וַאֲנִי אֵינֶנִּי יֹדַעַת אִישׁ׃ <strong><span class=c>35</span></strong>

וַיַּעַן הַמַּלְאָךְ וַיֹּאמֶר אֵלֶיהָ רוּחַ הַקֹּדֶשׁ תָּבוֹא עָלַיךְ

וּגְבוּרַת עֶלְיוֹן תָּצֵל עָלָיּךְ עַל־כֵּן קָדוֹשׁ יֵאָמֵר לַיִּלוֹד

בֶּן־הָאֱלֹהִים׃ <strong><span class=c>36</span></strong> וְהִנֵּה אֱלִישֶׁבַע קְרוֹבָתֵךְ אֲשֶׁר

קָרְאוּ־לָהּ עֲקָרָה גַּם־הִיא הָרָה לָלֶדֶת בֵּן בְּזִקְנָתָהּ וְזֶה לָּהּ

הַחֹדֶשׁ הַשִּׁשִּׁי׃ <strong><span class=c>37</span></strong> כִּי לֹא־יִפָּלֵא מֵאֱלֹהִים

כָּל־דָּבָר׃ <strong><span class=c>38</span></strong> וַתֹּאמֶר מִרְיָם הִנְנִי שִׁפְחַת יְהוָֹה

יְהִי־לִי כִּדְבָרֶךָ וַיֵּצֵא מֵאִתָּהּ הַמַּלְאָךְ׃ <strong><span class=c>39</span></strong>

וַתָּקָם מִרְיָם בַּיָּמִים הָהֵם וַתְּמַהֵר לָלֶכֶת הָהָרָה אֶל־עִיר יְהוּדָה׃
<strong><span class=c>40</span></strong> וַתָּבֹא בֵּית זְכַרְיָה וַתְּבָרֶךְ אֶת־אֱלִישָׁבַע׃ <strong><span class=c>41</span></strong>

וַיְהִי כִּשְׁמֹעַ אֱלִישֶׁבַע אֶת־בִּרְכַּת מִרְיָם וַיִּרְקַד הַיֶּלֶד

בְּמֵעֶיהָ וַתִּמָּלֵא אֱלִישֶׁבַע רוּחַ הַקֹּדֶשׁ׃ <strong><span class=c>42</span></strong>

וַתִּקְרָא בְּקוֹל גָּדוֹל וַתֹּאמַר בְּרוּכָה אַתְּ בַּנָּשִׁים וּבָרוּךְ

פְּרִי בִטְנֵךְ׃ <strong><span class=c>43</span></strong> וּמַה־לִּי כִּי־אֵם אֲדֹנִי בָּאָה אֵלָי׃ <strong><span class=c>44</span></strong>

כִּי קוֹל בִּרְכָתֵךְ בָּא בְאָזְנָי וְהִנֵּה רָקַד בְּשִׂמְחָה הַיֶּלֶד

בְּמֵעָי׃ <strong><span class=c>45</span></strong> וְאַשְׁרֵי הַמַּאֲמִינָה כִּי הִמָּלֵא יִמָּלֵא

אֲשֶׁר דֻּבַּר־לָהּ מֵאֵת יְהוָֹה׃ <strong><span class=c>46</span></strong> וַתֹּאמֶר מִרְיָם

רוֹמֲמָה נַפְשִׁי אֶת־יְהוָֹה׃ <strong><span class=c>47</span></strong> וַתָּגֶל רוּחִי בֵּאלֹהֵי

יִשְׁעִי׃ <strong><span class=c>48</span></strong> אֲשֶׁר רָאָה בָּעֳנִי אֲמָתוֹ כִּי הִנֵּה

מֵעַתָּה יְאַשְּׁרוּנִי כָּל־הַדֹּרוֹת׃ <strong><span class=c>49</span></strong> כִּי גְדֹלוֹת

עָשָׂה לִי שַׁדָּי וְקָדוֹשׁ שְׁמוֹ׃ <strong><span class=c>50</span></strong> וְחַסְדּוֹ לְדוֹר

דּוֹרִים עַל יְרֵאָיו׃ <strong><span class=c>51</span></strong> גְּבוּרוֹת עָשָׂה בִּזְרֹעוֹ פִּזַּר

גֵּאִים בִּמְזִמּוֹת לִבָּם׃ <strong><span class=c>52</span></strong> הָרַס נְדִיבִים מִכִּסְאוֹתָם

וַיָּרֶם שְׁפָלִים׃ <strong><span class=c>53</span></strong> רְעֵבִים מִלֵּא־טוֹב וַעֲשִׁירִים

שִׁלַּח רֵיקָם׃ <strong><span class=c>54</span></strong> תָּמַךְ בְּיִשְׂרָאֵל עַבְדּוֹ לִזְכֹּר

אֶת־רַחֲמָיו׃ <strong><span class=c>55</span></strong> כַּאֲשֶׁר דִּבֶּר אֶל־אֲבוֹתֵינוּ לְאַבְרָהָם

וּלְזַרְעוֹ עַד־עוֹלָם׃ <strong><span class=c>56</span></strong> וַתֵּשֶׁב מִרְיָם עִמָּהּ

כִּשְׁלשָׁה חֳדָשִׁים וַתָּשָׁב לְבֵיתָהּ׃ <strong><span class=c>57</span></strong> וַיִּמְלְאוּ

יְמֵי אֱלִישֶׁבַע לָלֶדֶת וַתֵּלֶד בֵּן׃ <strong><span class=c>58</span></strong> וַיִּשְׁמְעוּ

שְׁכֵנֶיהָ וּקְרוֹבֶיהָ כִּי־הִגְדִּיל יְהוָֹה אֶת־חַסְדּוֹ עִמָּהּ

וַיִּשְׂמְחוּ אִתָּה׃ <strong><span class=c>59</span></strong> וַיְהִי בַּיּוֹם הַשְּׁמִינִי

וַיָּבֹאוּ לָמוּל אֶת־הַיָּלֶד וַיִּקְרְאוּ אֶת־שְׁמוֹ זְכַרְיָה עַל־שֵׁם

אָבִיו׃ <strong><span class=c>60</span></strong> וַתַּעַן אִמּוֹ וַתֹּאמַר לֹא כִּי יוֹחָנָן

יִקָּרֵא לוֹ׃ <strong><span class=c>61</span></strong> וַיֹּאמְרוּ אֵלֶיהָ אֵין־אִישׁ

בְּמִשְׁפַּחְתֵּךְ אֲשֶׁר שְׁמוֹ כַּשֵּׁם הַזֶּה׃ <strong><span class=c>62</span></strong> וַיִּרְמְזוּ

אֶל־אָבִיו לָדַעַת מָה הַשֵּׁם אֲשֶׁר יִקָּרֵא לוֹ׃ <strong><span class=c>63</span></strong>

וַיִּשְׁאַל לוּחַ וַיִּכְתֹּב עָלָיו לֵאמֹר יוֹחָנָן שְׁמוֹ וַיִּתְמְהוּ

כֻּלָּם׃ <strong><span class=c>64</span></strong> וַיִּפָּתַח פִּיו וּלְשׁוֹנוֹ פִּתְאֹם וַיְדַבֵּר

וַיְבָרֶךְ אֶת־הָאֱלֹהִים׃ <strong><span class=c>65</span></strong> וַתִּפֹּל אֵימָה עַל־כָּל־שְׁכֵנֵיהֶם

וַיְסֻפַּר כָּל־הַדְּבָרִים הָאֵלֶּה בְּכָל־הָרֵי יְהוּדָה׃ <strong><span class=c>66</span></strong>

וַיָּשִׂימוּ כָל־הַשֹּׁמְעִים אֶל־לִבָּם לֵאמֹר מָה־אֵפוֹא יִהְיֶה הַיֶּלֶד

הַזֶּה וְיַד־יְהוָֹה הָיְתָה עִמּוֹ׃ <strong><span class=c>67</span></strong> וַיִּמָּלֵא זְכַרְיָה

אָבִיו רוּחַ הַקֹּדֶשׁ וַיִּנָּבֵא לֵאמֹר׃ <strong><span class=c>68</span></strong> בָּרוּךְ יְהוָֹה

אֱלֹהֵי יִשְׂרָאֵל כִּי פָקַד אֶת־עַמּוֹ וַיִּשְׁלַח לוֹ פְּדוּת׃ <strong><span class=c>69</span></strong>

וַיַּצְמַח לָנוּ קֶרֶן יְשׁוּעָה בְּבֵית דָּוִד עַבְדּוֹ׃ <strong><span class=c>70</span></strong>

כַּאֲשֶׁר דִּבֶּר בְּפִי־נְבִיאָיו הַקְּדוֹשִׁים אֲשֶׁר מֵעוֹלָם׃ <strong><span class=c>71</span></strong>

יְשׁוּעָה מֵאֹיְבֵינוּ וּמִיַּד כָּל־שׂנְאֵינוּ׃ <strong><span class=c>72</span></strong> לַעֲשׂוֹת

חֶסֶד עִם־אֲבוֹתֵינוּ וְלִזְכֹּר אֶת־בְּרִית קָדְשׁוֹ׃ <strong><span class=c>73</span></strong>

אֶת־הַשְּׁבוּעָה אֲשֶׁר נִשְׁבַּע לְאַבְרָהָם אָבִינוּ׃ <strong><span class=c>74</span></strong>

לְהַצִּילֵנוּ מִיַּד אֹיְבֵינוּ וּלְתִתֵּנוּ לְעָבְדוֹ בְּלִי־פָחַד׃ <strong><span class=c>75</span></strong>

בְּתָמִים וּבִצְדָקָה לְפָנָיו כָּל־יְמֵי חַיֵּינוּ׃ <strong><span class=c>76</span></strong>

וְאַתָּה הַיֶּלֶד נְבִיא עֶלְיוֹן יִקָּרֵא לָךְ כִּי לִפְנֵי יְהוָֹה תֵּלֵךְ

לְפַנּוֹת אֶת־דְּרָכָיו׃ <strong><span class=c>77</span></strong> וּלְהוֹרוֹת דֶּרֶךְ הַיְשׁוּעָה

לְעַמּוֹ בִּסְלִיחַת חַטֹּאתֵיהֶם׃ <strong><span class=c>78</span></strong> בְּחֶסֶד אֱלֹהֵינוּ

וּבְרַחֲמָיו אֲשֶׁר בָּהֶם יִפְקְדֵנוּ הַנֹּגַהּ מִמָּרוֹם׃ <strong><span class=c>79</span></strong>

לְהָאִיר לְישְׁבֵי חשֶׁךְ וְצַלְמָוֶת וּלְהָכִין אֶת־רַגְלֵינוּ אֶל־דֶּרֶךְ

הַשָּׁלוֹם׃ <strong><span class=c>80</span></strong> וַיִּגְדַּל הַיֶּלֶד וַיֶּחֱזַק בָּרוּחַ

וַיְהִי בַמִּדְבָּרוֹת עַד־יוֹם הֵרָאֹתוֹ אֶל־יִשְׂרָאֵל׃</p>
<p><strong><span class=g>ב</span></strong>&nbsp;&nbsp; וַיְהִי בַּיָּמִים הָהֵם וַיֵצֵא צַו מֵאֵת קֵיסַר אוֹגוּסְטוֹס לִמְנוֹת

אֶת־כָּל־יֹשְׂבֵי תֵבֵל׃ <strong><span class=c>2</span></strong> וְהַמִּפְקָד הַזֶּה הָיָה

הָרִאשׁוֹן בִּהְיוֹת קוּרִינִיּוֹס שַׁלִּיט בְּסוּרְיָא׃ <strong><span class=c>3</span></strong>

וַיֵּלְכוּ כֻלָּם לְהִתְפָּקֵד אִישׁ לְעִירוֹ׃ <strong><span class=c>4</span></strong> וַיַּעַל

גַּם־יוֹסֵף מִן־הַגָּלִיל מֵעִיר נְצֶרֶת אֶל־יְהוּדָה לְעִיר דָּוִד הַנִּקְרֵאת

בֵּית־לָחֶם כִּי־הָיָה מִבֵּית דָּוִד וּמִמִּשְׁפַּחְתּוֹ׃ <strong><span class=c>5</span></strong>

לְהִתְפָּקֵד עִם־מִרְיָם הַמְאֹרָשָׂה לוֹ וְהִיא הָרָה׃ <strong><span class=c>6</span></strong>

וַיְהִי בִּהְיוֹתָם שָׁם וַיִּמְלְאוּ יָמֶיהָ לָלֶדֶת׃ <strong><span class=c>7</span></strong>

וַתֵּלֶד אֶת־בְּנָהּ הַבְּכוֹר וַתְּחַתְּלֵהוּ וַתַּשְׁכִּיבֵהוּ בָאֵבוּס כִּי

לֹא־הָיָה לָהֶם מָקוֹם בַּמָּלוֹן׃ <strong><span class=c>8</span></strong> וְרֹעִים הָיוּ בָּאָרֶץ

הַהִיא לֵנִים בַּשָּׂדֶה וְשֹׁמְרִים אֶת־מִשְׁמְרוֹת הַלַּיְלָה עַל־עֶדְרָם׃ <strong><span class=c>9</span></strong>

וְהִנֵּה מַלְאַךְ יְהוָֹה נִצָּב עֲלֵיהֶם וּכְבוֹד יְהוָֹה הוֹפִיעַ עֲלֵיהֶם

מִסָּבִיב וַיִּירְאוּ יִרְאָה גְדוֹלָה׃ <strong><span class=c>10</span></strong> וַיֹּאמֶר אֲלֵיהֶם

הַמַּלְאָךְ אַל־תִּירָאוּ כִּי הִנְנִי מְבַשֵּׂר אֶתְכֶם שִׂמְחָה גְדוֹלָה

אֲשֶׁר תִּהְיֶה לְכָל־הָעָם׃ <strong><span class=c>11</span></strong> כִּי הַיּוֹם יֻלַּד לָכֶם

מוֹשִׂיעַ אֲשֶׁר הוּא הַמָּשִׁיחַ הָאָדוֹן בְּעִיר דָּוִד׃ <strong><span class=c>12</span></strong>

וְזֶה לָכֶם הָאוֹת אֲשֶׁר תִּמְצְאוּן יֶלֶד מָחְתָּל וְשֹׁכֵב בָּאֵבוּס׃ <strong><span class=c>13</span></strong>

וּפִתְאֹם הָיָה אֵצֶל הַמַּלְאָךְ הֲמוֹן צְבָא הַשָּׁמָיִם וְהֵם מְשַׁבְּחִים

אֶת־הָאֱלֹהִים וְאֹמְרִים׃ <strong><span class=c>14</span></strong> כָּבוֹד בַּמְּרוֹמִים לֵאלֹהִים

וּבָאָרֶץ שָׁלוֹם בְּאַנְשֵׁי רְצוֹנוֹ׃ <strong><span class=c>15</span></strong> וַיְהִי כַּאֲשֶׁר

עָלוּ מֵעֲלֵיהֶם הַמַּלְאָכִים הַשָּׁמָיְמָה וַיֹּאמְרוּ הָרֹעִים אִישׁ

אֶל־רֵעֵהוּ נַעְבְּרָה־נָּא עַד בֵּית־לֶחֶם וְנִרְאֶה הַמַּעֲשֶׂה הַזֶּה אֲשֶׁר

הוֹדִיעָנוּ יְהוָֹה׃ <strong><span class=c>16</span></strong> וַיְמַהֲרוּ וַיָּבֹאוּ וַיִּמְצְאוּ

אֶת־מִרְיָם וְאֶת־יוֹסֵף וְאֶת־הַיֶּלֶד וְהוּא שֹׁכֵב בָּאֵבוּס׃ <strong><span class=c>17</span></strong>

וַיִּרְאוּ וַיַּשְׁמִיעוּ אֶת־הַדָּבָר הַנֶּאֱמָר אֲלֵיהֶם עַל־הַנַּעַר הַזֶּה׃
<strong><span class=c>18</span></strong> וְכָל־הַשֹּׁמְעִים תָּמְהוּ עַל הַדְּבָרִים

אֲשֶׁר־דִּבְּרוּ אֲלֵיהֶם הָרֹעִים׃ <strong><span class=c>19</span></strong> וּמִרְיָם שָׁמְרָה

אֶת־הַדְּבָרִים הָאֵלֶּה וַתְּחַשְּׁבֵם בְּלִבָּהּ׃ <strong><span class=c>20</span></strong>

וַיָּשׁוּבוּ הָרֹעִים וְהֵם מְהַלֲּלִים וּמְשַׁבְּחִים אֶת־הָאֱלֹהִים עַל־כֹּל

אֲשֶׁר שָׁמְעוּ וְרָאוּ כְּפִי־אֲשֶׁר נֶאֱמַר אֲלֵיהֶם׃ <strong><span class=c>21</span></strong>

וַיְהִי בִּמְלֹאת לַנַּעַר שְׁמֹנָה יָמִים וַיִּמּוֹל וַיִּקָּרֵא שְׁמוֹ

יֵשׁוּעַ כַּשֵּׁם אֲשֶׁר קָרָא־לוֹ הַמַּלְאָךְ בְּטֶרֶם הֹרָה בַבָּטֶן׃ <strong><span class=c>22</span></strong>

וַיִּמְלְאוּ יְמֵי טָהֳרָם כְּתוֹרַת משֶׁה וַיַּעֲלֻהוּ יְרוּשָׁלַיִם

לְהַעֲמִידוֹ לִפְנֵי יְהוָֹה׃ <strong><span class=c>23</span></strong> כַּכָּתוּב בְּתוֹרַת יְהוָֹה

כָּל־זָכָר פֶּטֶר רֶחֶם יִקָּרֵא קֹדֶשׁ לַיְהוָֹה׃ <strong><span class=c>24</span></strong>

וּלְהַקְרִיב קָרְבָּן כְּמִצְוַת תּוֹרַת יְהוָֹה שְׁתֵּי תֹרִים אוֹ שְׁנֵי

בְּנֵי יוֹנָה׃ <strong><span class=c>25</span></strong> וְהִנֵּה אִישׁ בִּירוּשָׁלַיִם וּשְׁמוֹ

שִׁמְעוֹן וְהוּא אִישׁ צַדִּיק וְחָסִיד מְחַכֶּה לְנֶחָמַת יִשְׂרָאֵל וְרוּחַ

הַקֹּדֶשׁ הָיְתָה עָלָיו׃ <strong><span class=c>26</span></strong> וְלוֹ נִגְלָה בְּרוּחַ הַקֹּדֶשׁ

כִּי לֹא יִרְאֶה־מָּוֶת עַד אִם־רָאָה אֶת־מְשִׁיחַ יְהוָֹה׃ <strong><span class=c>27</span></strong>

וַיָּבֹא בָּרוּחַ אֶל־הַמִּקְדָּשׁ וַיְהִי כַּאֲשֶׁר הֵבִיאוּ הוֹרָיו

אֶת־הַנַּעַר יֵשׁוּעַ לַעֲשׂוֹת לוֹ כְּחֻקַּת הַתּוֹרָה׃ <strong><span class=c>28</span></strong>

וַיִּקָּחֵהוּ עַל־זְרֹעוֹתָיו וַיְבָרֶךְ אֶת־הָאֱלֹהִים וַיֹּאמַר׃ <strong><span class=c>29</span></strong>

עַתָּה תִּפְטַר אֶת־עַבְדֶּךָ כִּדְבָרְךָ אֲדֹנָי בְּשָׁלוֹם׃ <strong><span class=c>30</span></strong>

כִּי־רָאוּ עֵינַי אֶת־יְשׁוּעָתֶךָ׃ <strong><span class=c>31</span></strong> אֲשֶׁר הֲכִינוֹתָ

לִפְנֵי כָּל־הָעַמִּים׃ <strong><span class=c>32</span></strong> אוֹר לְהָאִיר עֵינֵי הַגּוֹיִם

וְתִפְאֶרֶת יִשְׂרָאֵל עַמֶּךָ׃ <strong><span class=c>33</span></strong> וְאָבִיו וְאִמּוֹ תְּמֵהִים

עַל־הַדְּבָרִים הַנֶּאֱמָרִים עָלָיו׃ <strong><span class=c>34</span></strong> וַיְבָרֶך אוֹתָם

שִׁמְעוֹן וַיֹּאמֶר אֶל־מִרְיָם אִמּוֹ הִנֵּה־זֶה מוּסָּד לְמִכְשׁוֹל

וְלִתְקוּמָה לְרַבִּים בְּיִשְׂרָאֵל וּלְאוֹת מְרִיבָה׃ <strong><span class=c>35</span></strong>

וּבְנַפְשֵׁךְ תַּחְתֹּר חָרֶב לְמַעַן אֲשֶׁר־תִּגָּלֶינָה מַחְשְׁבוֹת לְבַב

רַבִּים׃ <strong><span class=c>36</span></strong> וְאִשָּׁה נְבִיאָה הָיְתָה שָּׁם חַנָּה

בַּת־פְּנוּאֵל מִשֵּׁבֶט אָשֵׁר וְהִיא בָּאָה בַיָּמִים וְיָשְׁבָה

עִם־בַּעְלָהּ שֶׁבַע שָׁנִים אַחֲרֵי בְתוּלֶיהָ׃ <strong><span class=c>37</span></strong> וְהִיא

אַלְמָנָה כְּאַרְבַּע וּשְׁמֹנִים שָׁנָה וְלֹא מָשָׁה מִן־הַמִּקְדָּשׁ

וַתַּעֲבֹד אֶת־אֱלֹהִים בְּצוֹם וּבְתַחֲנוּנִים לַיְלָה וָיוֹם׃ <strong><span class=c>38</span></strong>

וַתָּקָם בַּשָּׁעָה הַהִיא וַתִּגַּשׁ לְהֹדוֹת לַיְהוָֹה וַתְּדַבֵּר עָלָיו

בְּאָזְנֵי כָל־הַמְחַכִּים לַגְּאֻלָּה בִּירוּשָׁלָיִם׃ <strong><span class=c>39</span></strong>

וַיְכַלּוּ אֶת־הַכֹּל כְּתוֹרַת יְהוָֹה וַיָּשׁוּבוּ הַגָּלִילָה אֶל־נְצֶרֶת

עִירָם׃ <strong><span class=c>40</span></strong> וַיִּגְדַּל הַנַּעַר וַיֶּחֱזַק (בָּרוּחַ)

וַיִּמָּלֵא חָכְמָה וְחֶסֶד אֱלֹהִים עִמּוֹ׃ <strong><span class=c>41</span></strong> וְעָלוּ

הוֹרָיו יְרוּשָׁלַיִם מִדֵּי שָׁנָה בְשָׁנָה לָחֹג אֶת־חַג הַפָּסַח׃ <strong><span class=c>42</span></strong>

וַיְהִי בִּהְיוֹתו בֶּן־שְׁתֵּים עֶשְׂרֵה שָׁנָה וַיַּעֲלוּ (יְרוּשָׁלַיִם)

כְּמִשְׁפַּט הֶחָג׃ <strong><span class=c>43</span></strong> וַיִּמְלְאוּ הַיָּמִים וַיָּשׁוּבוּ

וַיִּוָּתֵר הַנַּעַר יֵשׁוּעַ בִּירוּשָׁלַיִם וְהוֹרָיו לֹא יָדָעוּ׃ <strong><span class=c>44</span></strong>

וַיֹּאמְרוּ עִם־חֶבֶל הָאֹרְחִים הוּא וַיֵּלְכוּ כְּדֶרֶךְ יוֹם וַיְבַקְשֻׁהוּ

בֵּין הַקְּרוֹבִים וְהַמְיֻדָּעִים׃ <strong><span class=c>45</span></strong> וְלֹא מְצָאֻהוּ

וַיָּשֻׁבוּ יְרוּשָׁלָיִם לְבַקְשׁוֹ׃ <strong><span class=c>46</span></strong> וַיְהִי מִקֵּץ

שְׁלשֶׁת יָמִים וַיִּמְצָאֻהוּ בַּמִּקְדָּשׁ וְהוּא ישֵׁב בְּתוֹךְ הַמּוֹרִים

וְשֹׁמֵעַ אֲלֵיהֶם וְשֹׁאֵל אֹתָם׃ <strong><span class=c>47</span></strong> וְכָל־הַשֹּׁמְעִים אֹתוֹ

תָּמָהוּ עַל־שִׂכְלוֹ וְעַל־תְּשׁוּבֹתָיו׃ <strong><span class=c>48</span></strong> וַיְהִי

כִּרְאוֹתָם אֹתוֹ וַיִּשְׁתּוֹמֲמוּ וַתֹּאמֶר אֵלָיו אִמּוֹ בְּנִי לָמָּה

כָּכָה עָשִׂיתָ לָּנוּ הִנֵּה אָבִיךָ וְאָנֹכִי בְּעַצְּבַת־לֵב בִּקַּשְׁנוּךָ׃
<strong><span class=c>49</span></strong> וַיֹּאמֶר אֲלֵיהֶם לָמָּה זֶּה בִּקַּשְׁתֶּם אֹתִי הֲלֹא

יְדַעְתֶּם כִּי אֶהְיֶה בַּאֲשֶׁר לְאָבִי׃ <strong><span class=c>50</span></strong> וְהֵם לֹא

הֵבִינוּ אֶת־הַדָּבָר אֲשֶׁר דִבֶּר אֲלֵיהֶם׃ <strong><span class=c>51</span></strong> וַיֵּרֶד

אִתָּם וַיָּבֹא אֶל־נְצָרֶת וַיִּכָּנַע לָהֶם וְאִמּוֹ שָׁמְרָה בְלִבָּהּ אֵת

כָּל־הַדְּבָרִים הָאֵלֶּה׃ <strong><span class=c>52</span></strong> וְיֵשׁוּעַ הֹלֵךְ וְגָדֵל

בְּחָכְמָה וּבְקוֹמָה וּבְחֵן לִפְנֵי אֱלֹהִים וְאָדָם׃</p>
<p><strong><span class=g>ג</span></strong>&nbsp;&nbsp; וַיְהִי בִּשְׁנַת חֲמֵשׁ עֶשְׂרֵה לְמַלְכוּת טִיבַרְיוֹס קֵיסַר וּפוֹנְטִיּוֹס

פִּילָטוֹס הֶגְמוֹן בִּיהוּדָה וְהוֹרְדוֹס שַׂר־רֹבַע עַל־הַגָּלִיל וְאָחִיו

פִּילִפּוֹס שַׂר־רֹבַע עַל־מְדִינוֹת יְטוּר וְטַרְכוֹנָה וְלוּסָנִיָּס שַׂר־רֹבַע

עַל־אֲבִילִין׃ <strong><span class=c>2</span></strong> בִּימֵי הַכֹּהֲנִים הַגְּדוֹלִים חָנָן

וְקַיָּפָא הָיָה דְּבַר אֱלֹהִים אֶל־יוֹחָנָן בֶּן־זְכַרְיָה בַּמִּדְבָּר׃ <strong><span class=c>3</span></strong>

וַיָּבֹא בְּכָל־כִּכַּר הַיַּרְדֵּן וַיִּקְרָא טְבִילַת הַתְּשׁוּבָה לִסְלִיחַת

הַחֲטָאִים׃ <strong><span class=c>4</span></strong> כַּכָּתוּב בְּסֵפֶר דִּבְרֵי יְשַׁעְיָהוּ

הַנָּבִיא קוֹל קוֹרֵא בַמִּדְבַּר פַּנּוּ דֶּרֶךְ יְהוָֹה יַשְּׁרוּ

מְסִלּוֹתָיו׃ <strong><span class=c>5</span></strong> כָּל־גֶּיא יִנָּשֵׂא וְכָל־הַר וְגִבְעָה

יִשְׁפָּלוּ וְהָיָה הֶעָקֹב לְמִישׁוֹר וְהָרְכָסִים לְבִקְעָה׃ <strong><span class=c>6</span></strong>

וְרָאוּ כָל־בָּשָׂר אֵת יְשׁוּעַת אֱלֹהִים׃ <strong><span class=c>7</span></strong> וַיֹּאמֶר

אֶל־הֲמוֹן הָעָם הַיֹּצְאִים לְהִטָּבֵל עַל־יָדוֹ אַתֶּם יַלְדֵי הַצִּפְעוֹנִים

מִי הִשְׂכִּיל אֶתְכֶם לְהִמָּלֵט מִפְּנֵי הַקֶּצֶף הַבָּא׃ <strong><span class=c>8</span></strong>

לָכֵן עֲשׂוּ פְרִי רָאוּי לַתְּשׁוּבָה וְאַל־תְּדַמּוּ בְנַפְשְׁכֶם לֵאמֹר

אַבְרָהָם הוּא אָבִינוּ כִּי אֲנִי אֹמֵר לָכֶם אֲשֶׁר מִן־הָאֲבָנִים הָאֵלֶּה

יָכֹל הָאֱלֹהִים לְהָקִים בָּנִים לְאַבְרָהָם׃ <strong><span class=c>9</span></strong> וּכְבָר

הוּשַׂם הַגַּרְזֶן עַל־שֹׁרֶשׁ הָעֵצִים וְהִנֵּה כָל־עֵץ אֲשֶׁר אֵינֶנּוּ

עֹשֶׂה פְּרִי טוֹב יִגָּדַע וְהֻשְׁלַךְ בָּאֵשׁ׃ <strong><span class=c>10</span></strong>

וַיִּשְׁאָלֵהוּ הֲמוֹן הָעָם לֵאמֹר מָה אֵפוֹא נַעֲשֶׂה׃ <strong><span class=c>11</span></strong>

וַיַּעַן וַיֹּאמֶר אֲלֵיהֶם מִי אֲשֶׁר־לוֹ כֻּתֳּנוֹת שְׁתַּיִם יִתֵּן לַאֲשֶׁר

אֵין־לוֹ וּמִי אֲשֶׁר־לוֹ מָזוֹן כֵּן יַעֲשֶׂה גַּם־הוּא׃ <strong><span class=c>12</span></strong>

וַיָּבֹאוּ גַם־מוֹכְסִים לְהִטָּבֵל וַיֹּאמְרוּ אֵלָיו רַבִּי מַה־נַּעֲשֶׂה׃ <strong><span class=c>13</span></strong>

וַיֹּאמֶר אֲלֵיהֶם אַל־תִּגְבּוּ יוֹתֵר מֵחָקְכֶם׃ <strong><span class=c>14</span></strong>

וַיִּשְׁאָלֻהוּ גַּם־אַנְשֵׁי הַצָּבָא לֵאמֹר וַאֲנַחְנוּ מַה־נַּעֲשֶׂה

וַיֹּאמֶר אֲלֵיהֶם אַל־תְּזַעְזְעוּ אִישׁ וְאַל־תַּעַשְׁקוּ וְדַי לָכֶם

בִּשְׂכַרְכֶם׃ <strong><span class=c>15</span></strong> וַיְהִי כַּאֲשֶׁר־חִכָּה הָעָם וְכֻלָּם חשְׁבִים

בְּלִבָּם לֵאמֹר אוּלַי יוֹחָנָן הוּא הַמָּשִׁיחַ׃ <strong><span class=c>16</span></strong> וַיַּעַן

יוֹחָנָן וַיֹּאמֶר לְכֻלָּם הֵן־אֲנִי טוֹבֵל אֶתְכֶם בַּמָּיִם אֲבָל בּוֹא

יָבוֹא הֶחָזָק מִמֶּנִּי אֲשֶׁר קָטֹנְתִּי מֵהַתִּיר אֶת־שְׂרוֹךְ נְעָלָיו הוּא

יִטְבֹּל אֶתְכֶם בְּרוּחַ הַקֹּדֶשׁ וּבָאֵשׁ׃ <strong><span class=c>17</span></strong> וּבְיָדוֹ

הַמִּזְרֶה לְהָבֵר אֶת־גָּרְנוֹ וְיֶאֱסֹף אֶת־דְּגָנוֹ אֶל־אוֹצָרוֹ

וְאֶת־הַמֹּץ יִשְׂרְפֶנּוּ בָּאֵשׁ אֲשֶׁר לֹא־תִּכְבֶּה׃ <strong><span class=c>18</span></strong>

וְכֵן בִּדְבָרִים אֲחֵרִים הַרְבֵּה הוֹכִיחַ וַיְבַשֵׂר אֶת־הָעָם׃ <strong><span class=c>19</span></strong>

וְהוֹרְדוֹס שַׂר־רֹבַע הַמְּדִינָה אֲשֶׁר הוּכַח עַל־יָדוֹ עַל־דְּבַר

הוֹרוֹדְיָה אֵשֶׁת אָחִיו פִּילִפּוֹס וְעַל־כָּל־הָרָע אֲשֶׁר עָשָׂה הוֹרְדוֹס׃
<strong><span class=c>20</span></strong> הוֹסִיף עַל־כָּל־אֵלֶּה גַּם אֶת־זֹאת וַיַּסְגֵּר

אֶת־יוֹחָנָן בְּמִשְׁמָר׃ <strong><span class=c>21</span></strong> וּבְהִטָּבֵל כָּל־הָעָם

גַּם־יֵשׁוּעַ נִטְבָּל וַיְהִי הוּא מִתְפַּלֵּל וְהִנֵּה הַשָּׁמַיִם

נִפְתָּחוּ׃ <strong><span class=c>22</span></strong> וַיֵּרֶד עָלָיו רוּחַ הַקֹּדֶשׁ בִּדְמוּת גּוּף

כְּיוֹנָה וַיְהִי־קוֹל מִן־הַשָּׁמַיִם לֵאמֹר אַתָּה בְּנִי יְדִידִי בְּךָ

רָצִיתִי׃ <strong><span class=c>23</span></strong> וְיֵשׁוּעַ הֵחֵל מַעֲשֵׂהוּ וְהוּא

כְּבֶן־שְׁלשִׁים שָׁנָה וְהוּא נֶחְשָׁב לְבֶן־יוֹסֵף בֶּן־עֵלִי׃ <strong><span class=c>24</span></strong>

בֶּן־מַתָּת בֶּן־לֵוִי בֶּן־מַלְכִּי בֶּן־יַנַּי בֶּן־יוֹסֵף׃ <strong><span class=c>25</span></strong>

בֶּן־מַתִּתְיָה בֶּן־אָמוֹץ בֶּן־נַחוּם בֶּן־חֶסְלִי בֶּן־נַגָּי׃ <strong><span class=c>26</span></strong>

בֶּן־מַחַת בֶּן־מַתִּתְיָה בֶּן־שִׁמְעִי בֶּן־יוֹסֵף בֶּן־יוֹדָה׃ <strong><span class=c>27</span></strong>

בֶּן־יוֹחָנָן בֶּן־רֵישָׁא בֶּן־זְרֻבָּבֶל בֶּן־שְׁאַלְתִּיאֵל בֶּן־נֵרִי׃ <strong><span class=c>28</span></strong>

בֶּן־מַלְכִּי בֶּן־אַדִּי בֶּן־קוֹסָם בֶּן־אֶלְמְדָן בֶּן־עֵר׃ <strong><span class=c>29</span></strong>

בֶּן־יוֹסֵי בֶּן־אֱלִיעֶזֶר בֶּן־יוֹרִים בֶּן־מַתָּת בֶּן־לֵוִי׃ <strong><span class=c>30</span></strong>

בֶּן־שִׁמְעוֹן בֶּן־יְהוּדָה בֶּן־יוֹסֵף בֶּן־יוֹנָם בֶּן־אֶלְיָקִים׃ <strong><span class=c>31</span></strong>

בֶּן־מַלְאָה בֶּן־מַנָּא בֶּן־מַתַּתָּה בֶּן־נָתָן בֶּן־דָּוִד׃ <strong><span class=c>32</span></strong>

בֶּן־יִשַׁי בֶּן־עוֹבֵד בֶּן־בֹּעַז בֶּן־שַׂלְמוֹן בֶּן־נַחְשׁוֹן׃ <strong><span class=c>33</span></strong>

בֶּן עַמִּינָדָב בֶּן־אֲרָם בֶּן־חֶצְרוֹן בֶּן־פֶּרֶץ בֶּן־יְהוּדָה׃ <strong><span class=c>34</span></strong>

בֶּן־יַעֲקֹב בֶּן יִצְחָק בֶּן־אַבְרָהָם בֶּן־תֶּרַח בֶּן־נָחוֹר׃ <strong><span class=c>35</span></strong>

בֶּן־שְׂרוּג בֶּן־רְעוּ בֶּן־פֶּלֶג בֶּן־עֵבֶר בֶּן־שָׁלַח׃ <strong><span class=c>36</span></strong>

בֶּן־קֵינָן בֶּן־אַרְפַּכְשַׁד בֶּן־שֵׁם בֶּן־נֹחַ בֶּן־לָמֶךְ׃ <strong><span class=c>37</span></strong>

בֶּן־מְתוּשֶׁלַח בֶּן־חֲנוֹךְ בֶּן־יֶרֶד בֶּן־מַהֲלַלְאֵל בֶּן־קֵינָן׃ <strong><span class=c>38</span></strong>

בֶּן־אֱנוֹשׁ בֶּן־שֵׁת בֶּן־אָדָם בֶּן־אֱלֹהִים׃</p>
<p><strong><span class=g>ד</span></strong>&nbsp;&nbsp; וְיֵשׁוּעַ שָׁב מִן־הַיַּרְדֵּן וְהוּא מָלֵא רוּחַ הַקֹּדֶשׁ וַיִּשָׂאֵהוּ

הָרוּחַ הַמִּדְבָּרָה׃ <strong><span class=c>2</span></strong> וַיְנַסֵּהוּ הַשָׂטָן אַרְבָּעִים

יוֹם וְלֹא אָכַל מְאוּמָה בַּיָּמִים הָהֵם וְאַחֲרֵי אֲשֶׁר־תַּמּוּ וַיִּרְעָב׃
<strong><span class=c>3</span></strong> וַיֹּאמֶר אֵלָיו הַשָׂטָן אִם בֶּן־הָאֱלֹהִים אַתָּה דַּבֵּר

אֶל־הָאֶבֶן הַזֹּאת וּתְהִי לְלָחֶם׃ <strong><span class=c>4</span></strong> וַיַּעַן אֹתוֹ יֵשׁוּעַ

הֵן כָּתוּב כִּי לֹא עַל־הַלֶּחֶם לְבַדּוֹ יִחְיֶה הָאָדָם (כִּי

עַל־כָּל־מוֹצָא פִי־יְהוָֹה)׃ <strong><span class=c>5</span></strong> וַיַּעֲלֵהוּ הַשָׂטָן עַל־הַר

גָּבֹהַּ וַיַּרְאֵהוּ בְּרֶגַע אֶחָד אֵת כָּל־מַמְלְכוֹת תֵּבֵל׃ <strong><span class=c>6</span></strong>

וַיֹּאמֶר אֵלָיו הַשָׂטָן לְךָ אֶתֵּן אֶת־כָּל־הַמֶּמְשָׁלָה הַזֹּאת

וְאֶת־כְּבוֹדָן כִּי־נִמְסְרָה בְיָדִי וּנְתַתִּיהָ לַאֲשֶׁר אֶחְפָּץ׃ <strong><span class=c>7</span></strong>

וְעַתָּה אִם־תִּשְׁתַּחֲוֶה לְפָנָי הַכֹּל יִהְיֶה־לָּךְ׃ <strong><span class=c>8</span></strong>

וַיַּעַן יֵשׁוּעַ וַיֹּאמֶר אֵלָיו (סוּר מִמֶּנִּי הַשָׂטָן כִּי) כָתוּב

לַיְהוָֹה אֱלֹהֶיךָ תִּשְׁתַּחֲוֶה וְאֹתוֹ לְבַדּוֹ תַּעֲבֹד׃ <strong><span class=c>9</span></strong>

וַיְבִיאֵהוּ יְרוּשָׁלַיִם וַיַּעֲמִידֵהוּ עַל־פִּנַּת גַּג בֵּית־הַמִּקְדָּשׁ

וַיֹּאמֶר אֵלָיו אִם בֶּן־הָאֱלֹהִים אַתָּה נְפֹל מִזֶּה מָטָּה׃ <strong><span class=c>10</span></strong>

כִּי כָתוּב כִּי־מַלְאָכָיו יְצַוֶּה־לָּךְ לְשָׁמְרֶךָ׃ <strong><span class=c>11</span></strong>

וְכִי עַל־כַּפַּיִם יִשָׂאוּנְךָ פֶּן־תִּגֹּף בָּאֶבֶן רַגְלֶךָ׃ <strong><span class=c>12</span></strong>

וַיַּעַן יֵשׁוּעַ וַיֹּאמֶר אֵלָיו הֵן נֶאֱמַר לֹא תְנַסֶּה אֵת יְהוָֹה

אֱלֹהֶיךָ׃ <strong><span class=c>13</span></strong> וּכְכַלּוֹת הַשָׂטָן כָּל־מַסָּה וַיִּרֶף

מִמֶּנּוּ עַד־עֵת׃ <strong><span class=c>14</span></strong> וַיָּשָׁב יֵשׁוּעַ בִּגְבוּרַת הָרוּחַ

אֶל־הַגָּלִיל וַיֵּצֵא שָׁמְעוֹ בְּכָל־הַכִּכָּר׃ <strong><span class=c>15</span></strong> וְהוּא

מְלַמֵּד בִּכְנֵסִיּוֹתֵיהֶם וַיְהַלֲלֻהוּ כֻּלָּם׃ <strong><span class=c>16</span></strong>

וַיָּבֹא אֶל־נְצֶרֶת אֲשֶׁר גֻּדַּל־שָׁם וַיֵּלֶךְ כְּמִשְׁפָּטוֹ בְּיוֹם

הַשַּׁבָּת אֶל־בֵּית הַכְּנֵסֶת וַיָּקָם לִקְרֹא בַסֵּפֶר׃ <strong><span class=c>17</span></strong>

וַיֻּתַּן־לוֹ סֵפֶר יְשַׁעֲיָה הַנָּבִיא וַיִּפְתַּח אֶת־הַסֵּפֶר וַיִּמְצָא

אֶת־הַמָּקוֹם אֲשֶׁר הָיָה־כָתוּב בּוֹ׃ <strong><span class=c>18</span></strong> רוּחַ אֲדֹנָי

יֱהוֹה עָלָי יַעַן מָשַׁח אֹתִי לְבַשֵׂר עֲנָוִים׃ <strong><span class=c>19</span></strong>

שְׁלָחַנִי לַחֲבשׁ לְנִשְׁבְּרֵי־לֵב לִקְרֹא לִשְׁבוּיִם דְּרוֹר וּלְעִוְרִים

פְּקַח־קוֹחַ לְשַׁלַּח רְצוּצִים חָפְשִׁים לִקְרֹא שְׁנַת־רָצוֹן לַיְהוָֹה׃ <strong><span class=c>20</span></strong>

וַיְהִי כַּאֲשֶׁר גָּלַל אֶת־הַסֵּפֶר וַיְשִׁיבֵהוּ אֶל־הַחַזָּן וַיֵּשֶׁב וְעֵינֵי

כָּל־אֲשֶׁר בְּבֵית הַכְּנֵסֶת נְשֻׂאוֹת אֵלָיו׃ <strong><span class=c>21</span></strong> וַיָּחֶל

וַיֹּאמֶר אֲלֵיהֶם הַיּוֹם נִתְמַלֵּא הַכָּתוּב הַזֶּה בְּאָזְנֵיכֶם׃ <strong><span class=c>22</span></strong>

וְכֻלָּם הֱעִידֻהוּ וְתָמְהוּ עַל־דִּבְרֵי חֵן הַיֹּצְאִים מִפִּיהוּ

וַיֹּאמְרוּ הֲלֹא־זֶה הוּא בֶּן־יוֹסֵף׃ <strong><span class=c>23</span></strong> וַיֹּאמֶר אֲלֵיהֶם

הֵן תֹּאמְרוּ לִי אֶת־הַמָּשָׁל הַזֶּה רֹפֵא רְפָא אֶת־עַצְמֶךָ וּכְכֹל אֲשֶׁר

שָׁמַעְנוּ שֶׁנַּעֲשָׂה בִּכְפַר־נַחוּם עֲשֵׂה־כֵן גַּם־פֹּה בְּעִיר

מוֹלַדְתֶּךָ׃ <strong><span class=c>24</span></strong> וַיֹּאמַר אָמֵן אֹמֵר אֲנִי לָכֶם אֵין־נָבִיא

רָצוּי בְּאֶרֶץ מוֹלַדְתּוֹ׃ <strong><span class=c>25</span></strong> וֶאֱמֶת אַגִּיד לָכֶם

אַלְמָנוֹת רַבּוֹת הָיוּ בְיִשְׂרָאֵל בִּימֵי אֵלִיָּהוּ בְּהֵעָצֵר הַשָּׁמַיִם

שָׁלֹשׂ שָׁנִים וְשִׁשָּׁה חֳדָשִׁים וַיְהִי רָעָב גָּדוֹל בְּכָל־הָאָרֶץ׃ <strong><span class=c>26</span></strong>

וְאֵלִיָּהוּ לֹא־נִשְׁלַח אֶל־אַחַת מֵהֵנָּה זוּלָתִי צָרְפַתָה אֲשֶׁר לְצִידוֹן

אֶל־אִשָּׁה אַלְמָנָה׃ <strong><span class=c>27</span></strong> וּמְצֹרָעִים רַבִּים הָיוּ

בְיִשְׂרָאֵל בִּימֵי אֱלִישָׁע הַנָּבִיא וְלֹא טֹהַר אֶחָד מֵהֶם זוּלָתִי

נַעֲמָן הָאֲרַמִּי׃ <strong><span class=c>28</span></strong> וְכֹל אֲשֶׁר בְּבֵית הַכְּנֵסֶת

כְּשָׁמְעָם אֶת־הַדְּבָרִים הָאֵלֶּה וַיִּמָּלְאוּ חֵמָה׃ <strong><span class=c>29</span></strong>

וַיָּקוּמוּ וַיַּדִּיחוּ אוֹתוֹ אֶל־מִחוּץ לָעִיר וַיְבִיאֻהוּ עַד־גַּב הָהָר

אֲשֶׁר נִבְנְתָה עִירָם עָלָיו לְמַעַן הַשְׁלִיכוֹ מָטָּה׃ <strong><span class=c>30</span></strong>

אַךְ־הוּא עָבַר בְּתוֹכָם וַיֵּלֶךְ לְדַרְכּוֹ׃ <strong><span class=c>31</span></strong> וַיֵּרֶד

אֶל־כְּפַר־נַחוּם עִיר הַגָּלִיל וַיְלַמְּדֵם בַּשַּׁבָּתוֹת׃ <strong><span class=c>32</span></strong>

וַיִּשְׁתּוֹמֲמוּ עַל־תּוֹרָתוֹ כִּי דְּבָר שִׁלְטוֹן דְּבָרוֹ׃ <strong><span class=c>33</span></strong>

וּבְבֵית הַכְּנֵסֶת הָיָה אִישׁ וּבוֹ רוּחַ שֵׁד טָמֵא וַיִּזְעַק בְּקוֹל

גָּדוֹל לֵאמֹר׃ <strong><span class=c>34</span></strong> אֲהָהּ מַה־לָּנוּ וָלָךְ יֵשׁוּעַ

הַנָּצְרִי כִּי־בָאתָ לְהַאֲבִידֵנוּ יְדַעְתִּיךָ מִי אַתָּה קְדוֹשׁ

הָאֱלֹהִים׃ <strong><span class=c>35</span></strong> וַיִּגְעַר־בּוֹ יֵשׁוּעַ לֵאמֹר הֵאָלֵם וְצֵא

מִמֶּנּוּ וַיַּפִּילֵהוּ הַשֵּׁד בְּתוֹכָם וַיֵּצֵא מִמֶּנּוּ לֹא הֵרַע לוֹ׃ <strong><span class=c>36</span></strong>

וַתִּפֹּל אֵימָה עַל־כֻּלָּם וַיְדַבְּרוּ אִישׁ אֶל־רֵעֵהוּ לֵאמֹר מָה הַדָּבָר

הַזֶּה כִּי־בְשָׁלְטָן וּבִגְבוּרָה מְצַוֶּה לְרוּחוֹת הַטֻּמְאָה וְהֵמָּה

יֹצְאִים׃ <strong><span class=c>37</span></strong> וְשָׁמְעוֹ הוֹלֵךְ בְּכָל־מְקֹמוֹת הַכִּכָּר׃ <strong><span class=c>38</span></strong>

וַיָּקָם מִבֵּית הַכְּנֵסֶת וַיָּבֹא בֵּיתָה שִׁמְעוֹן וְחֹתֶנֶת שִׁמְעוֹן

אֲחָזַתָּה קַדַּחַת רָעָה וַיִּפְגְּעוּ בוֹ בַּעֲדָהּ׃ <strong><span class=c>39</span></strong>

וַיִּתְיַצֵּב עָלֶיהָ וַיִּגְעַר בַּקַּדַּחַת וַתִּרֶף מִמֶּנָּה וַתָּקָם

מְהֵרָה וַתְּשָׁרֵת אֹתָם׃ <strong><span class=c>40</span></strong> וְהָיָה כֹּל אֲשֶׁר לָהֶם חֹלִים

חֳלָיִים שׁוֹנִים וַיְבִיאוּם אֵלָיו כְּבוֹא הַשָּׁמֶשׁ וַיָּשֶׂם אֶת־יָדָיו

עַל־כָּל־אֶחָד מֵהֶם וַיְרַפֵּא אוֹתָם׃ <strong><span class=c>41</span></strong> וְגַם־שֵׁדִים

יָצְאוּ מֵרַבִּים וְהֵם קֹרְאִים וְאֹמְרִים אַתָּה הוּא (הַמָּשִׁיחַ)

בֶּן־הָאֱלֹהִים וַיִּגְעַר־בָּם וְלֹא נְתָנָם לְדַבֵּר כִּי יָדְעוּ אֲשֶׁר הוּא

הַמָּשִׁיחַ׃ <strong><span class=c>42</span></strong> וּכְאוֹר הַבֹּקֶר יָצָא וַיֵּלֶךְ־לוֹ

אֶל־מְקוֹם שׁוֹמֵם וַהֲמוֹן הָעָם בִּקְשֻׁהוּ וַיָּבֹאוּ עָדָיו

וַיִּפְצְרוּ־בוֹ לְבִלְתִּי סוּר מֵהֶם׃ <strong><span class=c>43</span></strong> וַיֹּאמֶר לָהֶם הֵן

עָלַי לְבַשֵׂר גַּם־לֶעָרִים הָאֲחֵרוֹת אֶת־בְּשׂוֹרַת מַלְכוּת הָאֱלֹהִים כִּי

לָזֹאת שֻׁלָּחְתִּי׃ <strong><span class=c>44</span></strong> וַיְהִי קוֹרֵא בְּבָתֵּי כְנֵסִיּוֹת

שֶׁבַּגָּלִיל׃</p>
<p><strong><span class=g>ה</span></strong>&nbsp;&nbsp; וַיְהִי כַּאֲשֶׁר דָּחַק הֲמוֹן הָעָם לִשְׁמֹעַ אֶת־דְּבַר הָאֱלֹהִים וְהוּא

עֹמֵד עַל־יַד יָם־גִּנֵּיסָר׃ <strong><span class=c>2</span></strong> וַיַּרְא שְׁתֵּי אֳנִיּוֹת

עֹמְדוֹת עַל־יַד הַיָּם וְהַדַּיָּגִים יָצְאוּ מֵהֶן וְהֵם מְכַבְּסִים אֵת

הַמִּכְמֹרוֹת׃ <strong><span class=c>3</span></strong> וַיֵּרֶד אֶל־אַחַת מִן־הָאֳנִיּוֹת אֲשֶׁר הִיא

לְשִׁמְעוֹן וַיְבַקֵּשׁ מִמֶּנוּ לְהַעֲבִירוֹ מְעַט מִן־הַיַּבָּשָׁה אֶל־הַיָּם

וַיֵּשֶׁב וַיְלַמֵּד אֶת־הָעָם מִתּוֹךְ הָאֳנִיָּה׃ <strong><span class=c>4</span></strong> וַיְהִי

כְּכַלּתוֹ לְדַבֵּר וַיֹּאמֶר אֶל־שִׁמְעוֹן הַעֲבֵר אֶל־עֹמֶק הַיָּם

וְהוֹרִידוּ אֶת־מִכְמְרוֹתֵיכֶם לָצוּד׃ <strong><span class=c>5</span></strong> וַיַּעַן שִׁמְעוֹן

וַיֹּאמֶר אֵלָיו מוֹרֶה כָּל־הַלַּיְלָה יָגַעְנוּ וְלֹא אָחַזְנוּ מְאוּמָה אַךְ

עַל־פִּיךָ אוֹרִיד אֶת־הַמִּכְמֹרֶת׃ <strong><span class=c>6</span></strong> וַיַּעֲשׂוּ־כֵן

וַיִּלְכְּדוּ דָגִים הַרְבֵּה מְאֹד וַתִּקָּרַע מִכְמַרְתָּם׃ <strong><span class=c>7</span></strong>

וַיָּנִיפוּ יָד אֶל־חַבְרֵיהֶם אֲשֶׁר בָאֳנִיָּה הַשְּׁנִיָה לָבוֹא אֲלֵיהֶם

וּלְעָזְרָם וַיָּבֹאוּ וַיְמַלְאוּ אֶת־שְׁתֵּי הָאֳנִיּוֹת עַד־לִשְׁקֹעַ׃ <strong><span class=c>8</span></strong>

וַיְהִי כִּרְאוֹת שִׁמְעוֹן פֶּטְרוֹס אֶת־זֹאת וַיִּפֹּל לְבִרְכֵּי יֵשׁוּעַ

וַיֹּאמַר אֲדֹנִי צֵא־נָא מֵעָלַי כִּי־אִישׁ חוֹטֵא אָנֹכִי׃ <strong><span class=c>9</span></strong>

כִּי שַׁמָּה הֶחֱזִיקָה אוֹתוֹ וְאֶת־כֹּל אֲשֶׁר עִמּוֹ עַל־צֵיד הַדָּגִים

אֲשֶׁר צָדוּ׃ <strong><span class=c>10</span></strong> וְכֵן גַּם אֶת־יַעֲקֹב וְאֶת־יוֹחָנָן בְּנֵי

זַבְדַּי אֲשֶׁר הִתְחַבְּרוּ עִם־שִׁמְעוֹן וַיֹּאמֶר יֵשׁוּעַ אֶל־שִׁמְעוֹן

אַל־תִּירָא מֵעַתָּה צוֹד תָּצוּד אֲנָשִׁים׃ <strong><span class=c>11</span></strong> וַיּוֹלִיכוּ

אֶת־הָאֳנִיּוֹת אֶל־הַיַּבָּשָׁה וַיַּעַזְבוּ אֶת־הַכֹּל וַיֵּלְכוּ אַחֲרָיו׃ <strong><span class=c>12</span></strong>

וַיְהִי בִּהְיוֹתוֹ בְּאַחַת הֶעָרִים וְהִנֵּה־אִישׁ כֻּלּוֹ צָרוּעַ וַיַּרְא

אֶת־יֵשׁוּעַ וַיִּפֹּל עַל־פָּנָיו וַיִּתְחַנֵּן אֵלָיו לֵאמֹר אֲדֹנִי אִם־תַּחְפֹּץ

תּוּכַל לְטַהֲרֵנִי׃ <strong><span class=c>13</span></strong> וַיִּשְׁלַח אֶת־יָדוֹ וַיִּגַּע־בּוֹ

וַיֹּאמֶר חָפֵץ אָנֹכִי טְהָר וּפִתְאֹם סָרָה מִמֶּנּוּ הַצָּרָעַת׃ <strong><span class=c>14</span></strong>

וַיְצַו עָלָיו לְבִלְתִּי סַפֵּר לְאִישׁ כִּי אִם־לֵךְ וְהֵרָאֵה אֶל־הַכֹּהֵן

וְהַקְרֵב קָרְבָּן עַל־טָהֳרָתְךָ כַּאֲשֶׁר צִוָּה משֶׁה לְעֵדוּת לָהֶם׃ <strong><span class=c>15</span></strong>

וְשָׁמְעוֹ הוֹלֵךְ הָלוֹךְ וְגָדֵל וַיִּקָּבְצוּ עַם רַב לִשְׁמוֹעַ וּלְהֵרָפֵא

עַל־יָדוֹ מִתַּחֲלוּאֵיהֶם׃ <strong><span class=c>16</span></strong> וְהוּא סָר אֶל־הַמִּדְבָּרוֹת

וּמִתְפַּלֵּל׃ <strong><span class=c>17</span></strong> וַיְהִי הַיּוֹם וְהוּא מְלַמֵּד וּפְרוּשִׁים

וּמוֹרֵי הַתּוֹרָה אֲשֶׁר בָּאוּ מִכָּל־כְּפָרֵי הַגָּלִיל וּמִיהוּדָה

וִירוּשָׁלָיִם ישְׁבִים שָׁם וַתְּהִי־בוֹ גְּבוּרַת יְהוָֹה לִרְפּוֹא׃ <strong><span class=c>18</span></strong>

וְהִנֵּה אֲנָשִׁים נוֹשְׂאִים אִישׁ בַּמִּטָּה וְהוּא נְכֵה אֵבָרִים

וַיְבַקְשׁוּ לַהֲבִיאוֹ אֶל־תּוֹךְ הַבַּיִת וְלָשׂוּם לְפָנָיו׃ <strong><span class=c>19</span></strong>

וְלֹא־מָצְאוּ דֶרֶךְ לְהַכְנִיסוֹ מֵרֹב הָעָם וַיַּעֲלוּ הַגָּגָה

וַיּוֹרִידֻהוּ עַל־עַרְשׂוֹ בֵּין הָרְעָפִים לְתוֹךְ הַבַּיִת לִפְנֵי יֵשׁוּעַ׃
<strong><span class=c>20</span></strong> וַיַּרְא אֶת־אֱמוּנָתָם וַיֹּאמֶר אֵלָיו בֶּן־אָדָם

נִסְלְחוּ־לְךָ חַטֹּאתֶיךָ׃ <strong><span class=c>21</span></strong> וַיָּחֵלּוּ הַסּוֹפְרִים

וְהַפְּרוּשִׁים לַחֲשֹׁב מַחֲשָׁבוֹת לֵאמֹר מִי הוּא זֶה הַמְדַבֵּר גִּדּוּפִים

מִי יוּכַל לִסְלֹחַ לַחֲטָאִים בִּלְתִּי הָאֱלֹהִים לְבַדּוֹ׃ <strong><span class=c>22</span></strong>

וַיֵּדַע יֵשׁוּעַ אֶת־מַחְשְׁבוֹתָם וַיַּעַן וַיֹּאמֶר אֲלֵיהֶם מָה אַתֶּם

חשְׁבִים בִּלְבַבְכֶם׃ <strong><span class=c>23</span></strong> מָה הַנָּקֵל הֶאָמֹר נִסְלְחוּ־לְךָ

חַטֹּאתֶיךָ אִם־אָמֹר קוּם וְהִתְהַלֵּךְ׃ <strong><span class=c>24</span></strong> אַךְ לְמַעַן

תֵּדְעוּן כִּי בֶן־הָאָדָם יֶשׁ־לוֹ הַשָּׁלְטָן בָּאָרֶץ לִסְלֹחַ לַחֲטָאִים

וַיֹּאמֶר אֶל־נְכֵה הָאֵבָרִים אֹמֵר אֲנִי אֵלֶיךָ קוּם וְשָׂא אֶת־עַרְשְׂךָ

וְלֵךְ אֶל־בֵּיתֶךָ׃ <strong><span class=c>25</span></strong> וַיְמַהֵר וַיָּקָם לְעֵינֵיהֶם

וַיִּשָׂא אֵת מִשְׁכָּבוֹ וַיֵּלֶךְ אֶל־בֵּיתוֹ וַיְהַלֵּל אֶת־הָאֱלֹהִים׃ <strong><span class=c>26</span></strong>

וְשַׁמָּה הֶחֱזִיקָה אֶת־כֻּלָּם וַיְבָרֲכוּ אֶת־הָאֱלֹהִים וַיִּמָּלְאוּ

יִרְאָה וַיֹּאמְרוּ כִּי נִפְלָאוֹת רָאִינוּ הַיּוֹם׃ <strong><span class=c>27</span></strong> וַיְהִי

אַחֲרֵי כֵן וַיֵּצֵא וַיַּרְא מוֹכֵס אֶחָד וּשְׁמוֹ לֵוִי וְהוּא יוֹשֵׁב

בְּבֵית הַמֶּכֶס וַיֹּאמֶר אֵלָיו לְכָה אַחֲרָי׃ <strong><span class=c>28</span></strong> וַיַּעֲזֹב

אֶת־הַכֹּל וַיָּקָם וַיֵּלֶךְ אַחֲרָיו׃ <strong><span class=c>29</span></strong> וַיַּעַשׂ־לוֹ לֵוִי

מִשְׁתֶּה גָדוֹל בְּבֵיתוֹ וְעַם־רַב מִן־הַמּוֹכְסִים וַאֲנָשִׁים אֲחֵרִים

הָיוּ מְסֻבִּים עִמָּהֶם׃ <strong><span class=c>30</span></strong> וַיִּלּוֹנוּ הַסּוֹפְרִים אֲשֶׁר

בָּהֶם וְהַפְּרוּשִׁים עַל־תַּלְמִידָיו וַיֹּאמְרוּ מַדּוּעַ אַתֶּם אֹכְלִים

וְשֹׁתִים עִם־הַמּוֹכְסִים וְהַחַטָּאִים׃ <strong><span class=c>31</span></strong> וַיַּעַן יֵשׁוּעַ

וַיֹּאמֶר אֲלֵיהֶם הַבְּרִיאִים אֵינָם צְרִיכִים לְרֹפֵא כִּי אִם־הַחֹלִים׃ <strong><span class=c>32</span></strong>

לֹא בָאתִי לִקְרוֹא הַצַּדִּיקִים לַתְּשׁוּבָה כִּי אִם־הַחַטָּאִים׃ <strong><span class=c>33</span></strong>

וַיֹּאמְרוּ אֵלָיו הֵן תַּלְמִידֵי יוֹחָנָן מַרְבִּים לָצוּם וְאֹמְרִים

תְּחִנּוֹת וְגַם תַּלְמִידֵי הַפְּרוּשִׁים עֹשִׂים כֵּן וְתַלְמִידֶיךָ אֹכְלִים

וְשֹׁתִים׃ <strong><span class=c>34</span></strong> וַיֹּאמֶר אֲלֵיהֶם הֲתוּכְלוּ אֲנֹס בְּנֵי

הַחֻפָּה לָצוּם וְהֶחָתָן עוֹדֶנּוּ עִמָּהֶם׃ <strong><span class=c>35</span></strong> וְאוּלָם

יָמִים בָּאִים וְלֻקַּח מֵאִתָּם הֶחָתָן אָז יָצוּמוּ בַּיָּמִים הָהֵמָּה׃ <strong><span class=c>36</span></strong>

וַיְדַבֵּר אֲלֵיהֶם גַּם אֶת־הַמָּשָׁל הַזֶּה אֵין אִישׁ מַעֲלֶה מַטְלִית

שֶׁל־בֶּגֶד חָדָשׁ עַל־בֶּגֶד בָּלוּי כִּי אִם־כֵּן גַּם הֶחָדָשׁ יִקָּרֵעַ

וְגַם לֹא־תִשְׁוֶה מַטְלִית הֶחָדָשׁ לַבָּלוּי׃ <strong><span class=c>37</span></strong> וְאֵין

אִישׁ נֹתֵן יַיִן חָדָשׁ בְּנֹאדוֹת בָּלִים כִּי אִם־כֵּן הַיַּיִן הֶחָדָשׁ

יְבַקַּע אֶת־הַנֹּאדוֹת וְהוּא יִשָּׁפֵךְ וְהַנֹּאדוֹת יֹאבֵדוּ׃ <strong><span class=c>38</span></strong>

אֲבָל יֻתַּן הַיַּיִן הֶחָדָשׁ בְּנֹאדוֹת חֲדָשִׁים וּשְׁנֵיהֶם יַחְדָּו

יִשָּׁמֵרוּ׃ <strong><span class=c>39</span></strong> וַאֲשֶׁר שָׁתָה יַיִן יָשָׁן אֵינֶנּוּ חָפֵץ

עוֹד בְּיַיִן חָדָשׁ כִּי יֹאמַר הַיָּשָׁן נָעִים מִמֶּנּוּ׃</p>
<p><strong><span class=g>ו</span></strong>&nbsp;&nbsp; וַיְהִי בָּיוֹם הַשַּׁבָּת הַשֵּׁנִית לִסְפִירַת הָעֹמֶר עָבַר בֵּין הַשָׂדוֹת

וַיִּקְטְפוּ תַלְמִידָיו מְלִילֹת וַיְפָרְכוּ אֹתָן בִּידֵיהֶם וַיֹּאכֵלוּ׃ <strong><span class=c>2</span></strong>

וַאֲנָשִׁים מִן־הַפְּרוּשִׁים אָמְרוּ אֲלֵיהֶם לָמָה אַתֶּם עֹשִׂים אֵת אֲשֶׁר

לֹא יֵעָשֶׂה בַּשַּׁבָּת׃ <strong><span class=c>3</span></strong> וַיַּעַן יֵשׁוּעַ וַיֹּאמֶר

אֲלֵיהֶם הֲלֹא קְרָאתֶם אֵת אֲשֶׁר עָשָׂה דָוִד בִּהְיוֹתוֹ רָעֵב הוּא וַאֲשֶׁר

הָיוּ אִתּוֹ׃ <strong><span class=c>4</span></strong> אֲשֶׁר בָּא אֶל־בֵּית הָאֱלֹהִים וַיִּקַּח

אֶת־לֶחֶם הַפָּנִים וַיֹּאכַל וְגַם־נָתַן לַאֲנָשָׁיו אֵת אֲשֶׁר לֹא נָכוֹן

לְאָכְלוֹ כִּי אִם־לַכֹּהֲנִים לְבַדָּם׃ <strong><span class=c>5</span></strong> וַיֹּאמֶר אֲלֵיהֶם

כִּי בֶּן־הָאָדָם גַּם־אֲדוֹן הַשַּׁבָּת הוּא׃ <strong><span class=c>6</span></strong> וַיְהִי

בְּשַׁבָּת אַחֶרֶת וַיָּבֹא אֶל־בֵּית הַכְּנֵסֶת וַיְלַמֵּד וְשָׁם אִישׁ אֲשֶׁר

יָבְשָׁה יָדוֹ הַיְמָנִית׃ <strong><span class=c>7</span></strong> וַיֶּאֶרְבוּ־לוֹ הַסּוֹפְרִים

וְהַפְּרוּשִׁים לִרְאוֹת אִם־יִרְפָּא בַּשַּׁבָּת לְמַעַן יִמְצְאוּ עָלָיו

עֲלִילֹת דְּבָרִים׃ <strong><span class=c>8</span></strong> וְהוּא יָדַע אֶת־מַחְשְׁבוֹתָם וַיֹּאמֶר

אֶל־הָאִישׁ אֲשֶׁר יָבְשָׁה יָדוֹ קוּם וַעֲמוֹד בַּתָּוֶךְ וַיָּקָם וַיַּעֲמֹד׃
<strong><span class=c>9</span></strong> וַיֹּאמֶר אֲלֵיהֶם יֵשׁוּעַ אֶשְׁאֲלָה אֶתְכֶם דָּבָר

מַה־הַנָּכוֹן בַּשַּׁבָּת הַלְהֵיטִיב אִם לְהָרֵעַ לְהַצִּיל נֶפֶשׁ

אִם־לְאַבֵּד׃ <strong><span class=c>10</span></strong> וַיַּבֵּט סָבִיב אֶל־כֻּלָּם וַיֹּאמֶר

לָאִישׁ פְּשֹׁט אֶת־יָדֶךָ וַיַּעַשׂ כֵּן וַתֵּרָפֵא יָדוֹ וַתָּשָׁב

כָּאַחֶרֶת׃ <strong><span class=c>11</span></strong> וְהֵמָּה נִמְלְאוּ חֵמָה וַיִּוָּסְדוּ יַחַד

מַה־לַּעֲשׂוֹת לְיֵשׁוּעַ׃ <strong><span class=c>12</span></strong> וַיְהִי בַּיָּמִים הָהֵם

וַיֵּצֵא הָהָרָה לְהִתְפַּלֵּל וַיַּעֲמֹד כָּל־הַלַּיְלָה בַּתְּפִלָּה

לֵאלֹהִים׃ <strong><span class=c>13</span></strong> וּבִהְיֹת הַבֹּקֶר אָסַף אֵלָיו אֶת־תַּלְמִידָיו

וַיִּבְחַר מֵהֶם שְׁנֵים עָשָׂר אֲשֶׁר קָרָא לָהֶם שְׁלִיחִים׃ <strong><span class=c>14</span></strong>

אֶת־שִׁמְעוֹן אֲשֶׁר גַּם־קְרָאוֹ פֶּטְרוֹס וְאֶת־אַנְדְּרַי אָחִיו אֶת־יַעֲקֹב

וְאֵת יוֹחָנָן אֵת פִּילִפּוֹס וְאֵת בַּר־תַּלְמָי׃ <strong><span class=c>15</span></strong> אֵת

מַתַּי וְאֶת־תּוֹמָא וְאֶת־יַעֲקֹב בֶּן־חַלְפַי וְאֶת־שִׁמְעוֹן אֲשֶׁר יִקָּרֵא

לוֹ הַקַּנָּא׃ <strong><span class=c>16</span></strong> אֶת־יְהוּדָה בֶּן־יַעֲקֹב וְאֶת־יְהוּדָה

אִישׁ־קְרִיּוֹת וְהוּא אֲשֶׁר הָיָה לְמוֹסֵר׃ <strong><span class=c>17</span></strong> וַיֵּרֶד

אִתָּם וַיַּעֲמֹד בִּמְקוֹם מִישׁוֹר הוּא וַהֲמוֹן תַּלְמִידָיו וּקְהַל עַם רָב

מִכָּל־יְהוּדָה וִירוּשָׁלַיִם וּמֵחוֹף יָם־צֹר וְצִידוֹן אֲשֶׁר בָּאוּ לִשְׁמֹעַ

אֹתוֹ וּלְהֵרָפֵא מֵחָלְיֵיהֶם׃ <strong><span class=c>18</span></strong> וְגַם־הַמְעֻנִּים

בְּרוּחוֹת טְמֵאוֹת וַיֵּרָפֵאוּ׃ <strong><span class=c>19</span></strong> וְכָל־הֶהָמוֹן

מְבַקְשִׁים לָגַעַת בּוֹ כִּי גְבוּרָה יָצְאָה מֵאִתּוֹ וְרָפְאָה אֶת־כֻּלָּם׃ <strong><span class=c>20</span></strong>

וְהוּא נָשָׂא אֶת־עֵינָיו אֶל־תַּלְמִידָיו וַיֹּאמַר אַשְׁרֵיכֶם אַתֶּם

הָעֲנִיִּים כִּי־לָכֶם מַלְכוּת הָאֱלֹהִים׃ <strong><span class=c>21</span></strong> אַשְׁרֵיכֶם

אַתֶּם הָרְעֵבִים הַיּוֹם כִּי תִשְׂבָּעוּ אַשְׁרֵיכֶם הַבֹּכִים הַיּוֹם כִּי

תִשְׂחָקוּ׃ <strong><span class=c>22</span></strong> אַשְׁרֵיכֶם אִם־יִשְׂנְאוּ אֶתְכֶם הָאֲנָשִׁים

וְאִם־יְנַדּוּ אֶתְכֶם וְחֵרְפוּ וִינָאֲצוּ אֶת־שִׁמְכֶם כְּשֵׁם רָע לְמַעַן

בֶּן־הָאָדָם׃ <strong><span class=c>23</span></strong> שִׂמְחוּ בַּיּוֹם הַהוּא וּרְקֹדוּ כִּי

הִנֵּה שְׂכַרְכֶם רַב בַּשָּׁמַיִם כִּי־כַדָּבָר הַזֶּה עָשׂוּ אֲבֹתֵיהֶם

לַנְּבִיאִים׃ <strong><span class=c>24</span></strong> אַךְ־אוֹי לָכֶם הָעֲשִׁירִים כִּי־כְבָר

לְקַחְתֶּם אֵת נֶחָמַתְכֶם׃ <strong><span class=c>25</span></strong> אוֹי לָכֶם הַשְׂבֵעִים כִּי

תִרְעָבוּ אוֹי לָכֶם הַשּׂחֲקִים הַיּוֹם כִּי תִתְאַבְּלוּ וְתִבְכּוּ׃ <strong><span class=c>26</span></strong>

אוֹי לָכֶם אִם כָּל־הָאֲנָשִׁים מְשַׁבְּחִים אֶתְכֶם כִּי כַּדָּבָר הַזֶּה

עָשׂוּ אֲבוֹתֵיהֶם לִנְבִיאֵי הַשָּׁקֶר׃ <strong><span class=c>27</span></strong> אֲבָל אַתֶּם

הַשֹּׁמְעִים אֲלֵיכֶם אֲנִי אֹמֵר אֶהֱבוּ אֶת־אֹיְבֵיכֶם הֵיטִיבוּ

לְשׂנְאֵיכֶם׃ <strong><span class=c>28</span></strong> בָּרֲכוּ אֶת־מְקַלֲלֵיכֶם וְהִתְפַּלֲלוּ

בְּעַד מַכְלִימֵיכֶם׃ <strong><span class=c>29</span></strong> הַמַּכֶּה אֹתְךָ עַל־הַלְּחִי

הַטֵּה־לוֹ גַּם אֶת־הָאַחֶרֶת וְהַלּקֵחַ אֶת־מְעִילְךָ אַל־תִּמְנַע מִמֶּנּוּ

גַּם אֶת־כֻּתָּנְתֶּךָ׃ <strong><span class=c>30</span></strong> וְכָל־הַשֹּׁאֵל מִמְּךָ תֶּן־לוֹ

וְהַלּקֵחַ אֵת אֲשֶׁר לָךְ אַל־תִּתְבַּע מֵאִתּוֹ׃ <strong><span class=c>31</span></strong>

וְכַאֲשֶׁר תִּרְצוּ שֶׁיַּעֲשׂוּ לָכֶם בְּנֵי הָאָדָם כֵּן תַּעֲשׂוּ־לָהֶם

גַּם־אַתֶּם׃ <strong><span class=c>32</span></strong> וְאִם־תְּאֵהֲבוּ אֶת־אֹהֲבֵיכֶם מֶה חַסְדְּכֶם

כִּי גַם־הַחַטָּאִים אֹהֲבִים אֶת־אֹהֲבֵיהֶם׃ <strong><span class=c>33</span></strong> וְאִם

תֵּיטִיבוּ לְמֵטִיבֵיכֶם מֶה חַסְדְּכֶם גַּם־הַחַטָּאִים יַעֲשׂוּ־כֵן׃ <strong><span class=c>34</span></strong>

וְאִם־תַּלְווּ אֶת־הָאֲנָשִׁים אֲשֶׁר תְּקַוּוּ לְקַבֵּל מֵהֶם מֶה חַסְדְּכֶם

גַּם הַחַטָּאִים מַלְוִים אֶת־הַחַטָּאִים לְמַעַן יוּשַׁב לָהֶם הַמִּלְוֶה׃ <strong><span class=c>35</span></strong>

אֲבָל אֶהֱבוּ אֶת־אֹיְבֵיכֶם וְהֵיטִיבוּ וְהַלְווּ וְאַל תְּצַפּוּ לְתַשְׁלוּם

וִיהִי שְׂכַרְכֶם רַב וִהְיִיתֶם בְּנֵי עֶלְיוֹן כִּי טוֹב הוּא גַּם־לִכְפוּיֵי

טוֹבָה וְלָרָעִים׃ <strong><span class=c>36</span></strong> לָכֵן הֱיוּ רַחֲמָנִים כַּאֲשֶׁר

גַּם־אֲבִיכֶם רַחוּם הוּא׃ <strong><span class=c>37</span></strong> וְאַל־תִּשְׁפְּטוּ וְלֹא

תִשָּׁפֵטוּ אַל־תְּחַיְּבוּ וְלֹא תְחֻיָּבוּ נַקּוּ וְתִנָּקוּ׃ <strong><span class=c>38</span></strong>

תְּנוּ וְתִנָּתֵן לָכֶם וּמִדָּה יָפָה דְּחוּקָה וּגְדוּשָׁה וּמֻשְׁפָּעָה

יָשִׁיבוּ אֶל־חֵיקְכֶם כִּי בַמִּדָּה אֲשֶׁר אַתֶּם מוֹדֲדִים יִמַּד לָכֶם׃ <strong><span class=c>39</span></strong>

וַיִּשָׂא מְשָׁלוֹ וַיֹּאמֶר אֲלֵיהֶם הֲיוּכַל עִוֵּר לְהַדְרִיךְ אֶת־הָעִוֵּר

הֲלֹא יִפְּלוּ שְׁנֵיהֶם אֶל־הַשָּׁחַת׃ <strong><span class=c>40</span></strong> אֵין תַּלְמִיד

נַעֲלֶה עַל־רַבּוֹ וְדַיּוֹ לְכָל־תַּלְמִיד שָׁלֵם לִהְיוֹת כְּרַבּוֹ׃ <strong><span class=c>41</span></strong>

וְלָמָּה זֶּה אַתָּה רֹאֶה אֶת־הַקֵּסֶם אֲשֶׁר בְּעֵין אָחִיךָ וְאֶת־הַקּוֹרָה

בְעֵינְךָ לֹא תַבִּיט׃ <strong><span class=c>42</span></strong> וְאֵיךְ תֹּאמַר אֶל־אָחִיךָ אָחִי

הַנִּיחָה לִּי וְאָסִיר אֶת־הַקֵּסֶם אֲשֶׁר בְּעֵינֶךָ וְאֵינְךָ רֹאֶה

אֶת־הַקּוֹרָה אֲשֶׁר בְּעֵינֶךָ הֶחָנֵף הָסֵר בָּרִאשׁוֹנָה אֶת־הַקּוֹרָה

מֵעֵינְךָ וְאַחֲרֵי־כֵן רָאֹה תִרְאֶה לְהָסִיר אֶת־הַקֵּסֶם אֲשֶׁר בְּעֵין

אָחִיךָ׃ <strong><span class=c>43</span></strong> כִּי־עֵץ טוֹב אֵינֶנּוּ עֹשֶׂה פְּרִי נִשְׁחָת

וְעֵץ נִשְׁחָת אֵינֶנּוּ עֹשֶׂה פְּרִי טוֹב׃ <strong><span class=c>44</span></strong> כִּי כָל־עֵץ

נִכַּר בְּפִרְיוֹ כִּי אֵין אֹסְפִים תְּאֵנִים מִן־הַקֹּצִים אַף אֵין־בֹּצְרִים

עֵנָב מִן־הַסְּנֶה׃ <strong><span class=c>45</span></strong> אִישׁ טוֹב מֵאוֹצַר לִבּוֹ הַטּוֹב

מֵפִיק אֶת־הַטּוֹב וְאִישׁ רַע מֵאוֹצַר לִבּוֹ הָרַע מֵפִיק אֶת־הָרָע

כִּי־מִשִּׁפְעַת לֵב אִישׁ יְמַלֵּל פִּיהוּ׃ <strong><span class=c>46</span></strong> וְלָמָּה זֶּה

אַתֶּם קֹרְאִים לִי אֲדֹנִי אֲדֹנִי וְאֵינְכֶם עֹשִׂים אֵת אֲשֶׁר־אֲנִי אֹמֵר׃ <strong><span class=c>47</span></strong>

כָּל־הַבָּא אֵלַי וְשׁוֹמֵעַ אֶת־דְּבָרַי וְעֹשֶׂה אֹתָם אַגִּיד לָכֶם לְמִי

הוּא דוֹמֶה׃ <strong><span class=c>48</span></strong> דּוֹמֶה הוּא לְאִישׁ בֹּנֶה־בַּיִת אֲשֶׁר

הֶעְמִיק לַחְפֹּר וַיְיַסְּדוֹ עַל־הַצּוּר וּכְבוֹא הַשֵּׁטֶף פָּרַץ הַנַּחַל

בַּבַּיִת הַהוּא וְלֹא יָכֹל לַהֲנִיעוֹ כִּי־טוֹב מִבְנֵהוּ׃ <strong><span class=c>49</span></strong>

וַאֲשֶׁר שָׁמַע וְלֹא עָשָׂה דּוֹמֶה לְאִישׁ אֲשֶׁר בָּנָה בַיִת עַל־הַקַּרְקַע

וְאֵין לוֹ יְסוֹד וַיִּפְרָץ־בּוֹ הַנַּחַל וַיִּפֹּל פִּתְאֹם וַיִּגְדַּל

שֶׁבֶר הַבַּיִת הַהוּא׃</p>
<p><strong><span class=g>ז</span></strong>&nbsp;&nbsp; וַיְהִי אַחֲרֵי כַלּוֹתוֹ לְדַבֵּר אֶת־כָּל־דְּבָרָיו בְּאָזְנֵי הָעָם וַיָּבֹא

אֶל־כְּפַר־נַחוּם׃ <strong><span class=c>2</span></strong> וְעֶבֶד לְאֶחָד מִשָּׂרֵי הַמֵּאוֹת חָלָה

לָמוּת וְהוּא יָקָר בְּעֵינָיו מְאֹד׃ <strong><span class=c>3</span></strong> וַיִּשְׁמַע אֶת־שֵׁמַע

יֵשׁוּעַ וַיִּשְׁלַח אֵלָיו אֲנָשִׁים מִזִּקְנֵי הַיְּהוּדִים וַיִּשְׁאַל

מֵאִתּוֹ לָבוֹא וּלְהוֹשִׁיעַ אֶת־עַבְדּוֹ׃ <strong><span class=c>4</span></strong> וַיָּבֹאוּ

אֶל־יֵשׁוּעַ וַיִּתְחַנְנוּ־לוֹ מְאֹד וַיֹּאמְרוּ רָאוּי הוּא אֲשֶׁר תַּעֲשֶׂה

בַּקָּשָׁתוֹ׃ <strong><span class=c>5</span></strong> כִּי אֹהֵב עַמֵּנוּ הוּא וְהוּא בָנָה־לָנוּ

אֶת־בֵּית הַכְּנֵסֶת׃ <strong><span class=c>6</span></strong> וַיֵּלֶךְ אִתָּם יֵשׁוּעַ וַיְהִי

כַּאֲשֶׁר קָרַב אֶל־הַבַּיִת וַיִּשְׁלַח אֵלָיו שַׂר־הַמֵּאָה אֶת־רֵעָיו לֵאמֹר

לוֹ בִּי אֲדֹנִי אַל־נָא תִטְרַח כִּי־נְקַלּתִי מֵאֲשֶׁר תָּבוֹא בְּצֵל

קוֹרָתִי׃ <strong><span class=c>7</span></strong> וּבַעֲבוּר זֹאת גַּם־אֶת־עַצְמִי לֹא חָשַׁבְתִּי

רָאוּי לָבוֹא אֵלֶיךָ אַךְ דַּבֶּר־נָא דָבָר וְיֵרָפֵא נַעֲרִי׃ <strong><span class=c>8</span></strong>

כִּי גַם־אָנֹכִי אִישׁ נָתוּן תַּחַת הַמֶּמְשָׁלָה וְיֶשׁ־תַּחַת יָדִי אַנְשֵׁי

צָבָא וְאָמַרְתִּי לָזֶה לֵךְ וְהָלַךְ וְלָזֶה בוֹא וּבָא וּלְעַבְדִּי

עֲשֵׂה־זֹאת וְעָשָׂה׃ <strong><span class=c>9</span></strong> וַיִּשְׁמַע יֵשׁוּעַ אֶת־דְּבָרָיו

וַיִּתְמַהּ עָלָיו וַיִּפֶן וַיֹּאמֶר אֶל־הֶהָמוֹן הַהֹלֵךְ אַחֲרָיו אֹמֵר

אֲנִי לָכֶם גַּם־בְּיִשְׂרָאֵל לֹא־מָצָאתִי אֱמוּנָה גְּדוֹלָה כָזֹאת׃ <strong><span class=c>10</span></strong>

וַיָּשׁוּבוּ הַשְּׁלוּחִים אֶל־הַבָּיִת וַיִּמְצְאוּ אֶת־הָעֶבֶד הַחֹלֶה

וְהִנֵּה נִרְפָּא׃ <strong><span class=c>11</span></strong> וַיְהִי מִמָּחֳרָת וַיֵּלֶךְ אֶל־עִיר

וּשְׁמָהּ נָעִים וְרַבִּים מִתַּלְמִידָיו הֹלְכִים אִתּוֹ וַהֲמוֹן עַם רָב׃ <strong><span class=c>12</span></strong>

הוּא קָרַב אֶל־שַׁעַר הָעִיר וְהִנֵּה מוֹצִיאִים מֵת בֵּן יָחִיד לְאִמּוֹ

וְהִיא אַלְמָנָה וְעִמָּהּ רַבִּים מֵעַם הָעִיר׃ <strong><span class=c>13</span></strong> וְכִרְאוֹת

אֹתָהּ הָאָדוֹן נִכְמְרוּ רַחֲמָיו עָלֶיהָ וַיֹּאמֶר לָהּ אַל־תִּבְכִּי׃ <strong><span class=c>14</span></strong>

וַיִּגַּשׁ וַיִּגַּע בַּמִּטָּה וַיַּעַמְדוּ הַנֹּשְׂאִים וַיֹּאמַר נַעַר אֹמֵר

אֲנִי אֵלֶיךָ קוּמָה׃ <strong><span class=c>15</span></strong> וַיִּתְעוֹדֵד הַמֵּת וַיָּחֶל

לְדַבֵּר וַיִּתְּנֵהוּ לְאִמּוֹ׃ <strong><span class=c>16</span></strong> וּרְעָדָה אָחֲזָה כֻלָּם

וַיְשַׁבְּחוּ אֶת־הָאֱלֹהִים וַיֹּאמְרוּ נָבִיא גָדוֹל קָם בְּקִרְבֵּנוּ

וְהָאֱלֹהִים פָּקַד אֶת־עַמּוֹ׃ <strong><span class=c>17</span></strong> וַיֵּצֵא הַדָּבָר הַזֶּה

עָלָיו בְּכָל־יְהוּדָה וּבְכָל־הַכִּכָּר׃ <strong><span class=c>18</span></strong> וְתַלְמִידֵי

יוֹחָנָן הִגִּידוּ לוֹ אֶת־כָּל־אֵלֶּה׃ <strong><span class=c>19</span></strong> וַיִּקְרָא אֵלָיו

יוֹחָנָן שְׁנַיִם מִתַּלְמִידָיו וַיִּשְׁלָחֵם אֶל־יֵשׁוּעַ לֵאמֹר לוֹ הַאַתָּה

הוּא הַבָּא אִם־נְחַכֶּה לְאַחֵר׃ <strong><span class=c>20</span></strong> וַיָּבֹאוּ אֵלָיו

הָאֲנָשִׁים וַיֹּאמְרוּ יוֹחָנָן הַמַּטְבִּיל שְׁלָחָנוּ אֵלֶיךָ לֵאמֹר

הַאַתָּה הוּא הַבָּא אִם־נְחַכֶּה לְאַחֵר׃ <strong><span class=c>21</span></strong> וְהוּא רִפָּא

בָּעֵת הַהִיא רַבִּים מֵחֳלָיִים וּמִנְּגָעִים וּמֵרוּחוֹת רָעוֹת וּלְעִוְרִים

רַבִּים נָתַן רְאוּת עֵינָיִם׃ <strong><span class=c>22</span></strong> וַיַּעַן יֵשׁוּעַ וַיֹּאמֶר

אֲלֵיהֶם לְכוּ וְהַגִּידוּ לְיוֹחָנָן אֵת אֲשֶׁר רְאִיתֶם וַאֲשֶׁר שְׁמַעְתֶּם

עִוְרִים רֹאִים וּפִסְחִים מְהַלְּכִים וּמְצֹרָעִים מְטֹהָרִים וְחֵרְשִׁים

שׁוֹמְעִים וּמֵתִים קָמִים וַעֲנִיִּים מִתְבַּשְּׂרִים׃ <strong><span class=c>23</span></strong>

וְאַשְׁרֵי הָאִישׁ אֲשֶׁר לֹא־יִכָּשֵׁל בִּי׃ <strong><span class=c>24</span></strong> וַיְהִי

כַּאֲשֶׁר הָלְכוּ שְׁלוּחֵי יוֹחָנָן וַיָּחֶל לְדַבֵּר אֶל־הֲמוֹן הָעָם

עַל־אֹדוֹת יוֹחָנָן וַיֹּאמַר מַה־זֶּה יְצָאתֶם הַמִּדְבָּרָה לִרְאוֹת הֲקָנֶה

אֲשֶׁר יִנּוֹעַ בָּרוּחַ׃ <strong><span class=c>25</span></strong> אוֹ מַה־זֶּה יְצָאתֶם לִרְאוֹת

הַאִישׁ לָבוּשׁ בִּגְדֵי עֲדָנִים הִנֵּה הַמְלֻבָּשִׁים בִּגְדֵי תִפְאֶרֶת

וְהַמְעֻנָּגִים בְּחַצְרוֹת הַמְּלָכִים הֵמָּה׃ <strong><span class=c>26</span></strong> וְעַתָּה

מַה־זֶּה יְצָאתֶם לִרְאוֹת אִם־לִרְאוֹת אִישׁ נָבִיא הֵן אֲנִי אֹמֵר לָכֶם

אַף־גָּדוֹל הוּא מִנָּבִיא׃ <strong><span class=c>27</span></strong> זֶה הוּא אֲשֶׁר כָּתוּב עָלָיו

הִנְנִי שֹׁלֵחַ מַלְאָכִי לְפָנֶיךָ וּפִנָּה דַרְכְּךָ לְפָנֶיךָ׃ <strong><span class=c>28</span></strong>

כִּי אֹמֵר אֲנִי לָכֶם אֵין אִישׁ בִּילוּדֵי אִשָּׁה גָּדוֹל מִיּוֹחָנָן

(הַמַּטְבִּיל) וְהַקָּטֹן בְּמַלְכוּת הָאֱלֹהִים יִגְדַּל מִמֶּנּוּ׃ <strong><span class=c>29</span></strong>

וְכָל־הָעָם הַשֹּׁמְעִים וְהַמֹּכְסִים הִצְדִּיקוּ אֶת־הָאֱלֹהִים וַיִּטָּבְלוּ

בִּטְבִילַת יוֹחָנָן׃ <strong><span class=c>30</span></strong> וְהַפְּרוּשִׁים וְהַחֲכָמִים הֵפֵרוּ

אֶת־עֲצַת הָאֱלֹהִים עַל־נַפְשָׁם וְלֹא נִטְבְּלוּ עַל־יָדוֹ׃ <strong><span class=c>31</span></strong>

וַיֹּאמֶר הָאָדוֹן עַתָּה אֶל־מִי אֲדַמֶּה אֶת־אַנְשֵׁי הַדּוֹר הַזֶּה

וְאֶל־מִי הֵם דֹּמִים׃ <strong><span class=c>32</span></strong> דֹּמִים הֵם לַיְלָדִים הַיּשְׁבִים

בַּשּׁוּק וְקֹרְאִים זֶה אֶל־זֶה וְאֹמְרִים חִלַּלְנוּ לָכֶם בַּחֲלִילִים וְלֹא

רִקַּדְתֶּם קוֹנַנּוּ לָכֶם קִינָה וְלֹא בְכִיתֶם׃ <strong><span class=c>33</span></strong> כִּי בָא

יוֹחָנָן הַמַּטְבִּיל לֶחֶם לֹא־אָכַל וְיַיִן לֹא־שָׁתָה וַאֲמַרְתֶּם שֵׁד

בּוֹ׃ <strong><span class=c>34</span></strong> וּבָא בֶן־הָאָדָם וְהוּא אֹכֵל וְשֹׁתֶה וַאֲמַרְתֶּם

הִנֵּה זוֹלֵל וְסֹבֵא וְרֵעַ לְמוֹכְסִים וּלְחַטָּאִים׃ <strong><span class=c>35</span></strong>

וְהַחָכְמָה נִצְדְּקָה בְּכָל־בָּנֶיהָ׃ <strong><span class=c>36</span></strong> וְאֶחָד

מִן־הַפְּרוּשִׁים בִּקֵּשׁ מִמֶּנּוּ לֶאֱכֹל אִתּוֹ לָחֶם וַיָּבֹא אֶל־בֵּית

הַפָּרוּשׁ וַיַּסֵּב׃ <strong><span class=c>37</span></strong> וְהִנֵּה אִשָּׁה אַחַת בָּעִיר אֲשֶׁר

הָיְתָה חֹטֵאת כְּשָׁמְעָהּ כִּי־הוּא מֵסֵב בֵּית הַפָּרוּשׁ וַתָּבֵא

פַּךְ־מִרְקָחַת׃ <strong><span class=c>38</span></strong> וַתַּעֲמֹד לְרַגְלָיו מֵאַחֲרָיו וַתֵּבְ

וַתּוֹרֶד דְּמָעוֹת עַל־רַגְלָיו וַתְּנַגֵּב אֹתָן בִּשְׂעַר רֹאשָׁהּ

וַתִּשַּׁק אֶת־רַגְלָיו וַתָּסָךְ אֹתָן בַּמִּרְקָחַת׃ <strong><span class=c>39</span></strong>

וַיַּרְא הַפָּרוּשׁ אֲשֶׁר קָרָא אֹתוֹ וַיֹּאמֶר בְּלִבּוֹ אִלּוּ הָיָה זֶה

נָבִיא כִּי־עַתָּה יָדֹעַ יָדַע מִי־הִיא זֹאת וְאֵי־זוֹ הִיא הַנֹּגַעַת בּוֹ

כִּי־אִשָּׁה חַטָּאָה הִיא׃ <strong><span class=c>40</span></strong> וַיַּעַן יֵשׁוּעַ וַיֹּאמֶר

אֵלָיו שִׁמְעוֹן דָּבָר־לִי אֵלֶיךָ וַיֹּאמֶר רַבִּי דַּבֵּר׃ <strong><span class=c>41</span></strong>

לְנשֶׁה אֶחָד הָיוּ שְׁנֵי בַעֲלֵי־חוֹבוֹת הָאֶחָד חַיָּב לוֹ דִּינָרִים חֲמֵשׁ

מֵאוֹת וְהָאַחֵר דִּינָרִים חֲמִשִּׁים׃ <strong><span class=c>42</span></strong> וּמִפְּנֵי שֶׁלּא

הָיָה לָהֶם לִפְרֹעַ מָחַל לִשְׁנֵיהֶם וְעַתָּה אֱמָר־נָא מִי מִשְּׁנֵיהֶם

יְחַבֵּב אֹתוֹ יוֹתֵר׃ <strong><span class=c>43</span></strong> וַיַּעַן שִׁמְעוֹן וַיֹּאמַר

כִּמְדֻמֶּה אֲנִי זֶה שֶׁמָּחַל לוֹ יוֹתֵר וַיֹּאמֶר אֵלָיו יָפָה דָנְתָּ׃ <strong><span class=c>44</span></strong>

וַיִּפֶן אֶל־הָאִשָּׁה וַיֹּאמֶר אֶל־שִׁמְעוֹן הֲרָאִיתָ אֶת־הָאִשָּׁה הַזֹּאת

הִנֵה בָאתִי אֶל־בֵּיתְךָ וּמַיִם עַל־רַגְלַי לֹא נָתָתָּ וְהִיא הוֹרִידָה

דְמָעוֹת עַל־רַגְלַי וַתְּנַגֵּב בְּשַׂעְרָהּ׃ <strong><span class=c>45</span></strong> אַתָּה לֹא

נְשַׁקְתַּנִי נְשִׁיקָה אֶחָת וְהִיא מֵאָז בָּאתִי לֹא חָדְלָה לְנַשֵּׁק

אֶת־רַגְלָי׃ <strong><span class=c>46</span></strong> אַתָּה בְּשֶׁמֶן לֹא סַכְתָּ אֶת־רֹאשִׁי

וְהִיא בְּמִרְקַחַת סָכָה אֶת־רַגְלָי׃ <strong><span class=c>47</span></strong> לָכֵן אֹמֵר אֲנִי

אֵלֶיךָ נִסְלְחוּ לָהּ חַטֹּאתֶיהָ הָרַבּוֹת כִּי הַרְבֵּה אָהֵבָה וַאֲשֶׁר

נִסְלַח־לוֹ מְעַט הוּא אֹהֵב מְעָט׃ <strong><span class=c>48</span></strong> וַיֹּאמֶר אֵלֶיהָ

נִסְלְחוּ־לָךְ חַטֹּאתָיִךְ׃ <strong><span class=c>49</span></strong> וַיָּחִלּוּ הַמְסֻבִּים עִמּוֹ

לֵאמֹר בְּלִבָּם מִי הוּא זֶה אֲשֶׁר גַּם־יִסְלַח לַחֲטָאִים׃ <strong><span class=c>50</span></strong>

וַיֹּאמֶר אֶל־הָאִשָּׁה אֱמוּנָתֵךְ הוֹשִׁיעָה לָּךְ לְכִי לְשָׁלוֹם׃</p>
<p><strong><span class=g>ח</span></strong>&nbsp;&nbsp; וַיְהִי אַחֲרֵי־כֵן וַיַּעֲבֹר מֵעִיר אֶל־עִיר וּמִכְּפָר אֶל־כְּפָר קוֹרֵא

וּמְבַשֵּׂר אֶת־מַלְכוּת הָאֱלֹהִים וּשְׁנֵים הֶעָשָׂר אִתּוֹ׃ <strong><span class=c>2</span></strong>

וְנָשִׁים אֲשֶׁר נִרְפְּאוּ מֵרוּחוֹת רָעוֹת וּמֵחֳלָיִים מִרְיָם הַנִּקְרָאָה

מַגְדָּלִית אֲשֶׁר גֹּרְשׁוּ מִמֶּנָּה שִׁבְעָה שֵׁדִים׃ <strong><span class=c>3</span></strong>

וְיוֹחָנָה אֵשֶׁת כּוּזָא סוֹכֵן הוֹרְדוֹס וְשׁוֹשַׁנָּה וַאֲחֵרוֹת רַבּוֹת

אֲשֶׁר שֵׁרְתֻהוּ מִנִּכְסֵיהֶן׃ <strong><span class=c>4</span></strong> וַיְהִי בְּהִתְאַסֵּף

הֲמוֹן עַם־רָב אֲשֶׁר יָצְאוּ אֵלָיו מִכָּל־עִיר וָעִיר וַיְדַבֵּר בְּמָשָׁל׃ <strong><span class=c>5</span></strong>

הַזּוֹרֵעַ יָצָא לִזְרֹעַ אֶת־זַרְעוֹ וּבְזָרְעוֹ נָפַל מִן־הַזֶּרַע עַל־יַד

הַדָּרֶךְ וַיֵּרָמֵס וַיֹּאכְלֻהוּ עוֹף הַשָּׁמָיִם׃ <strong><span class=c>6</span></strong> וְיֵשׁ

אֲשֶׁר נָפַל עַל־הַסָּלַע וַיִּצְמַח וַיִּיבַשׁ כִּי לֹא הָיְתָה־לּוֹ לֵחָה׃ <strong><span class=c>7</span></strong>

וְיֵשׁ אֲשֶׁר נָפַל בְּתוֹךְ הַקֹּצִים וַיִּצְמְחוּ הַקֹצִים עִמּוֹ וַיְמָעֲכֻהוּ׃
<strong><span class=c>8</span></strong> וְיֵשׁ אֲשֶׁר נָפַל עַל־הָאֲדָמָה הַטּוֹבָה וַיִּצְמַח

וַיַּעַשׂ פְּרִי מֵאָה שְׁעָרִים וַיְכַל לְדַבֵּר וַיִּקְרָא מִי אֲשֶׁר

אָזְנַיִם לוֹ לִשְׁמֹעַ יִשְׁמָע׃ <strong><span class=c>9</span></strong> וַיִּשְׁאָלֻהוּ

תַלְמִידָיו לֵאמֹר מָה הַמָּשָׁל הַזֶּה׃ <strong><span class=c>10</span></strong> וַיֹּאמַר לָכֶם

נִתַּן לָדַעַת אֶת־סוֹדוֹת מַלְכוּת הָאֱלֹהִים וְלָאֲחֵרִים בִּמְשָׁלִים

לְמַעַן בִּרְאֹתָם לֹא יִרְאוּ וּבְשָׁמְעָם לֹא יָבִינוּ׃ <strong><span class=c>11</span></strong>

וְזֶה הוּא הַמָּשָׁל הַזֶּרַע הוּא דְּבַר־אֱלֹהִים׃ <strong><span class=c>12</span></strong>

וַאֲשֶׁר עַל־יַד הַדֶּרֶךְ הֵם הַשֹּׁמְעִים וְאַחַר־כֵּן בָּא הַשָּׂטָן וְנֹשֵׂא

אֶת־הַדָּבָר מִלִּבָּם פֶּן־יַאֲמִינוּ וְנוֹשָׁעוּ׃ <strong><span class=c>13</span></strong>

וַאֲשֶׁר עַל־הַסֶּלַע הֵם הַשֹּׁמְעִים אֶת־הַדָּבָר וּמְקַבְּלִים בְּשִׂמְחָה

וְשֹׁרֶשׁ אֵין לָהֶם רַק לְשָׁעָה מַאֲמִינִים וּבְעֵת הַנִּסָּיוֹן יִסֹּגוּ

אָחוֹר׃ <strong><span class=c>14</span></strong> וַאֲשֶׁר נָפַל בֵּין הַקֹּצִים הֵם הַשֹּׁמְעִים

וְהוֹלְכִים לָהֶם וַיָּמֹכּוּ וְדַאֲגוֹת הָעוֹלָם וְעָשְׁרוֹ וְתַאֲוֹתָיו

יְבַלְּעוּ אֹתָם וּפְרִי לֹא־יְשַׁוּוּ לָמוֹ׃ <strong><span class=c>15</span></strong> וַאֲשֶׁר

בָּאֲדָמָה הַטּוֹבָה הֵם הַשֹּׁמְרִים אֶת־הַדָּבָר אֲשֶׁר שָׁמְעוּ בְּלֵב טוֹב

וְטָהוֹר וְעֹשִׂים פְּרִי בְּתוֹחָלֶת׃ <strong><span class=c>16</span></strong> וְאֵין־אִישׁ

מַדְלִיק נֵר וּמְכַסֶּה אוֹתוֹ בִּכְלִי וְלֹא יְשִׂימֵהוּ תַּחַת הַמִּטָּה כִּי

עַל־הַמְּנוֹרָה יַעֲלֵהוּ לְמַעַן יִרְאוּ כָּל־בָּאֵי הַבַּיִת אֶת־הָאוֹר׃ <strong><span class=c>17</span></strong>

כִּי אֵין־דָּבָר סָתוּם אֲשֶׁר לֹא יִגָּלֶה וְאֵין גָּנוּז אֲשֶׁר לֹא יִוָּדַע

וְיָצָא לָאוֹר׃ <strong><span class=c>18</span></strong> לָכֵן רְאוּ אֵיךְ תִּשְׁמָעוּן כִּי

כָל־אֲשֶׁר יֶשׁ־לוֹ נָתוֹן יִנָּתֵן לוֹ וְכָל־אֲשֶׁר אֵין יֶשׁ־לוֹ גַּם

אֶת־אֲשֶׁר הוּא חשֵׁב לִהְיוֹת לוֹ יֻקַּח מִמֶּנּוּ׃ <strong><span class=c>19</span></strong>

וַיָּבֹאוּ אֵלָיו אִמּוֹ וְאֶחָיו וְלֹא יָכְלוּ לָגֶשֶׁת אֵלָיו מִפְּנֵי הָעָם׃
<strong><span class=c>20</span></strong> וַיֻּגַּד־לוֹ לֵאמֹר אִמְּךָ וְאַחֶיךָ עֹמְדִים בַּחוּץ

וְהֵם חֲפֵצִים לִרְאוֹתֶךָ׃ <strong><span class=c>21</span></strong> וַיַּעַן וַיֹּאמֶר אֲלֵיהֶם

אֵלֶּה הֵם אִמִּי וְאֶחָי הַשֹּׁמְעִים אֵת דְּבַר הָאֱלֹהִים וְעֹשִׂים׃ <strong><span class=c>22</span></strong>

וַיְהִי הַיּוֹם וַיֵּרֶד אֶל־אֳנִיָּה הוּא וְתַלְמִידָיו וַיֹּאמֶר אֲלֵיהֶם

נַעְבְּרָה אֶל־עֵבֶר הַיָּם וַיָּשׁוּטוּ הַיָּמָּה׃ <strong><span class=c>23</span></strong> וַיְהִי

בְּלֶכְתָּם בָּאֳנִיָּה וַיִּשְׁכַּב וַיִּישָׁן וְרוּחַ סְעָרָה יָרְדָה

עַל־הַיָּם וַיִּשְׁטְפוּ עֲלֵיהֶם הַמַּיִם וַיִּהְיוּ בְסַכָּנָה׃ <strong><span class=c>24</span></strong>

וַיִּגְּשׁוּ וַיָּעִירוּ אוֹתוֹ וַיֹּאמְרוּ מוֹרֶה מוֹרֶה אָבָדְנוּ וַיֵּעוֹר

וַיִּגְעַר בָּרוּחַ וּבְמִשְׁבְּרֵי־יָם וַיִּשְׁתְּקוּ וַתְּהִי דְמָמָה׃ <strong><span class=c>25</span></strong>

וַיֹּאמֶר אֲלֵיהֶם אַיֵּה אֱמוּנַתְכֶם וַיִּירְאוּ וַיִּתְמְהוּ וַיֹּאמְרוּ

אִישׁ אֶל־רֵעֵהוּ מִי אֵפוֹא הוּא הַמְצַוֶּה גַּם־אֶת־הָרוּחוֹת וְאֶת־הַמַּיִם

וְשָׁמְעוּ לוֹ׃ <strong><span class=c>26</span></strong> וַיַּעַבְרוּ וַיָּבֹאוּ אֶל־אֶרֶץ

הַגַּדְרִיִּים אֲשֶׁר מִמּוּל הַגָּלִיל׃ <strong><span class=c>27</span></strong> וַיַּעַל

אֶל־הַיַּבָּשָׁה וַיִּפְגְּשֵׁהוּ אִישׁ יֹצֵא מִן הָעִיר אֲשֶׁר שֵׁדִים בּוֹ

מִיָּמִים רַבִּים וּבֶגֶד לֹא לָבַשׁ וּבְבַיִת לֹא יָשַׁב כִּי

אִם־בַּקְּבָרִים׃ <strong><span class=c>28</span></strong> וַיַּרְא אֶת־יֵשׁוּעַ וַיִּפֹּל לְפָנָיו

וַיִּקְרָא בְּקוֹל גָּדוֹל מַה־לִּי וָלָךְ יֵשׁוּעַ בֶּן־אֵל עֶלְיוֹן מְבַקֵּשׁ

אֲנִי מִמְּךָ אֲשֶׁר לֹא תְעַנֵּנִי׃ <strong><span class=c>29</span></strong> כִּי הוּא צִוָּה

אֶת־הָרוּחַ הַטָּמֵא לָצֵאת מִן־הָאִישׁ כִּי יָמִים רַבִּים תָּפַשׂ בּוֹ

וַיֵּאָסֵר בַּזִּיקִים וַיִּשָּׁמֵר בַּכְּבָלִים וְהָיָה כִּי יְנַתֵּק

אֶת־הַמּוֹסֵרוֹת וְנִדַּח בְּיַד הַשֵּׁד אֶל־הַמִּדְבָּרוֹת׃ <strong><span class=c>30</span></strong>

וַיִּשְׁאַל אֹתוֹ יֵשׁוּעַ לֵאמֹר מַה־שְּׁמֶךָ וַיֹּאמֶר לִגְיוֹן שְׁמִי

כִּי־שֵׁדִים רַבִּים נִכְנְסוּ בוֹ׃ <strong><span class=c>31</span></strong> וַיִּתְחַנֲנוּ לוֹ

לְבִלְתִּי צַוֹּת אֹתָם לָרֶדֶת אֶל־הַתְּהוֹם׃ <strong><span class=c>32</span></strong> וְשָׁם עֵדֶר

חֲזִירִים רַבִּים רֹעֶה בָהָר וַיִּתְחַנֲנוּ לוֹ לְהַנִּיחַ לָהֶם לָבוֹא

בְתוֹכָם וַיַּנַּח לָהֶם׃ <strong><span class=c>33</span></strong> וַיֵּצְאוּ הַשֵּׁדִים מִן־הָאָדָם

הַהוּא וַיָּבֹאוּ בַּחֲזִירִים וַיִּשְׂתָּעֵר הָעֵדֶר מִן־הַמּוֹרָד אֶל־הַיָּם

וַיִּטְבָּע׃ <strong><span class=c>34</span></strong> וְהָרֹעִים רָאוּ אֵת אֲשֶׁר נַעֲשָׂה

וַיָּנוּסוּ וַיַּגִּידוּ הַדָּבָר בָּעִיר וּבַכְּפָרִים׃ <strong><span class=c>35</span></strong>

וַיֵּצְאוּ לִרְאֹת אֵת אֲשֶׁר נַעֲשָׂה וַיָּבֹאוּ אֶל־יֵשׁוּעַ

וַיִּמְצְאוּ־שָׁם אֶת־הָאָדָם אֲשֶׁר יָצְאוּ מִמֶּנּוּ הַשֵּׁדִים וְהוּא ישֵׁב

לְרַגְלֵי יֵשׁוּעַ מְלֻבָּשׁ בְּגָדִים וְטוֹב־שֵׂכֶל וַיִּירָאוּ׃ <strong><span class=c>36</span></strong>

וַיַּגִּידוּ לָהֶם הָרֹאִים אֵיךְ נִרְפָּא אֲחוּז הַשֵּׁדִים׃ <strong><span class=c>37</span></strong>

וַיְבַקְשׁוּ מִמֶּנּוּ כָּל־הֲמוֹן חֶבֶל הַגַּדְרִיִּים לָלֶכֶת מֵאִתָּם

כִּי־אֵימָה גְדוֹלָה נָפְלָה עֲלֵיהֶם וַיֵּרֶד בָּאֳנִיָּה וַיָּשֹׁב׃ <strong><span class=c>38</span></strong>

וַיְבַקֵּשׁ מִמֶּנּוּ הָאִישׁ אֲשֶׁר יָצְאוּ מִמֶּנּוּ הַשֵּׁדִים לָשֶׁבֶת

אִתּוֹ וַיְשַׁלַּח אֹתוֹ יֵשׁוּעַ וַיֹּאמַר׃ <strong><span class=c>39</span></strong> שׁוּב לְבֵיתְךָ

וְסַפֵּר הַגְּדֹלוֹת אֲשֶׁר עָשָׂה־לְךָ הָאֱלֹהִים וַיֵּלֶךְ לוֹ וַיַּשְׁמַע

בְּכָל־הָעִיר אֶת־הַגְּדֹלוֹת אֲשֶׁר עָשָׂה־לוֹ יֵשׁוּעַ׃ <strong><span class=c>40</span></strong>

וַיְהִי בְּשׁוּב יֵשׁוּעַ וַיְקַבֵּל אֹתוֹ הָעָם כִּי כֻלָּם הָיוּ מְחַכִּים

לוֹ׃ <strong><span class=c>41</span></strong> וְהִנֵּה אִישׁ וּשְׁמוֹ יָאִיר וְהוּא רֹאשׁ הַכְּנֵסֶת

וַיָּבֹא וַיִּפֹּל לְרַגְלֵי יֵשׁוּעַ וַיִּתְחַנֶּן־לוֹ לָבוֹא אִתּוֹ

אֶל־בֵּיתוֹ׃ <strong><span class=c>42</span></strong> כִּי בַּת יְחִידָה לוֹ כְּבַת

שְׁתֵּים־עֶשְׂרֵה שָׁנָה וְהִיא נָטְתָה לָמוּת וַיְהִי בְּלֶכְתּוֹ שָׁמָּה

וַיִּדְחָקֻהוּ הֲמוֹן הָעָם׃ <strong><span class=c>43</span></strong> וְאִשָּׁה זָבַת דָּם שְׁתֵּים

עֶשְׂרֵה שָׁנָה אֲשֶׁר הוֹצִיאָה כָל־מִחְיָתָהּ לָרֹפְאִים וְאֵין אִישׁ יָכֹל

לְרַפֹּאתָהּ׃ <strong><span class=c>44</span></strong> הִיא קָרְבָה מֵאַחֲרָיו וַתִּגַּע בִּכְנַף

בִּגְדוֹ וַיַּעֲמֹד זוֹב דָּמֶיהָ פִּתְאֹם׃ <strong><span class=c>45</span></strong> וַיֹּאמֶר

יֵשׁוּעַ מִי־זֶה נָגַע־בִּי וַיְכַחֲשׁוּ כֻלָּם וַיֹּאמֶר פֶּטְרוֹס

וְהָעֹמְדִים אֶצְלוֹ מוֹרֶה הֲמוֹן הָעָם דֹּחֲקִים וְלֹחֲצִים אֹתָךְ וְאַתָּה

תֹאמַר מִי נָגַע בִּי׃ <strong><span class=c>46</span></strong> וַיֹּאמֶר יֵשׁוּעַ נָגַע בִּי אָדָם

כִּי יָדַעְתִּי אֲשֶׁר יָצְאָה מִמֶּנִּי גְּבוּרָה׃ <strong><span class=c>47</span></strong>

וַתֵּרֶא הָאִשָּׁה כִּי לֹא־נִסְתְּרָה מִמֶּנּוּ וַתִּגַּשׁ בַּחֲרָדָה

וַתִּפֹּל לְפָנָיו וַתַּגֵּד בְּאָזְנֵי כָל־הָעָם עַל־מֶה נָגְעָה בּוֹ וְאֵת

אֲשֶׁר נִרְפְּאָה פִּתְאֹם׃ <strong><span class=c>48</span></strong> וַיֹּאמֶר אֵלֶיהָ (חִזְקִי)

בִּתִּי אֱמוּנָתֵךְ הוֹשִׁיעָה לָּךְ לְכִי לְשָׁלוֹם׃ <strong><span class=c>49</span></strong>

עוֹדֶנּוּ מְדַבֵּר וְאִישׁ בָּא מִבֵּית רֹאשׁ הַכְּנֵסֶת וַיֹּאמַר מֵתָה

בִתְּךָ אַל־תַּטְרִיחַ אֶת־הַמּוֹרֶה׃ <strong><span class=c>50</span></strong> וַיִּשְׁמַע יֵשׁוּעַ

וַיַּעַן וַיֹּאמֶר לוֹ אַל־תִּירָא רַק־הַאֲמֵן וְהִיא תִוָּשֵׁעַ׃ <strong><span class=c>51</span></strong>

וַיָּבֹא הַבַּיְתָה וְלֹא־הִנִּיחַ לְאִישׁ לָבוֹא אִתּוֹ בִּלְתִּי לְפֶטְרוֹס

וּלְיַעֲקֹב וּלְיוֹחָנָן וְלַאֲבִי הַיַּלְדָּה וּלְאִמָּהּ׃ <strong><span class=c>52</span></strong>

וְכֻלָּם בֹּכִים וְסֹפְדִים לָהּ וַיֹּאמֶר אַל־תִּבְכּוּ כִּי לֹא מֵתָה

אַךְ־יְשֵׁנָה הִיא׃ <strong><span class=c>53</span></strong> וַיִּשְׂחֲקוּ עָלָיו בַּאֲשֶׁר יָדְעוּ

כִּי־מֵתָה׃ <strong><span class=c>54</span></strong> וְהוּא אָחַז בְּיָדָהּ וַיִּקְרָא וַיֹּאמַר

הַיַּלְדָּה קוּמִי׃ <strong><span class=c>55</span></strong> וַתָּשָׁב רוּחָהּ וַתָּקָם פִּתְאֹם

וַיְצַו לָתֶת־לָהּ לֶאֱכוֹל׃ <strong><span class=c>56</span></strong> וַיִּתְמְהוּ אָבִיהָ וְאִמָּהּ

וַיְצַו עֲלֵיהֶם לְבִלְתִּי הַגִּיד לְאִישׁ אֵת אֲשֶׁר נַעֲשָׂה׃</p>
<p><strong><span class=g>ט</span></strong>&nbsp;&nbsp; וַיִּקְרָא אֶל־שְׁנֵים הֶעָשָׂר וַיִּתֵּן לָהֶם גְּבוּרָה וְשָׁלְטָן עַל

כָּל־הַשֵּׁדִים וְלִרְפֹּא חֳלָיִים׃ <strong><span class=c>2</span></strong> וַיִּשְׁלָחֵם לִקְרֹא

אֶת־מַלְכוּת הָאֱלֹהִים וְלִרְפֹּא אֶת־הָחֹלִים׃ <strong><span class=c>3</span></strong> וַיֹּאמֶר

לָהֶם אַל־תִּקְחוּ מְאוּמָה לַדָּרֶךְ לֹא מַטּוֹת וְלֹא תַרְמִיל וְלֹא־לֶחֶם

וְלֹא־כָסֶף וְאַל־יִהְיֶה לְאִישׁ מִכֶּם שְׁתֵּי כֻתֳּנוֹת׃ <strong><span class=c>4</span></strong>

וְהַבַּיִת אֲשֶׁר תָּבֹאוּ בוֹ שָׁם שְׁבוּ־לָכֶם וּמִשָּׁם צֵאוּ׃ <strong><span class=c>5</span></strong>

וְכֹל אֲשֶׁר לֹא־יְקַבְּלוּ אֶתְכֶם צְאוּ מִן־הָעִיר הַהִיא וְנַעֲרוּ

אֶת־הֶעָפָר מֵעַל רַגְלֵיכֶם לְעֵדוּת בָּהֶם׃ <strong><span class=c>6</span></strong> וַיֵּצְאוּ

וַיַּעַבְרוּ בַכְּפָרִים מְבַשְּׂרִים אֶת־הַבְּשׂוֹרָה וּמְרַפְּאִים

בְּכָל־מָקוֹם׃ <strong><span class=c>7</span></strong> וְהוֹרְדוֹס שַׂר הָרֹבַע שָׁמַע

אֶת־כָּל־אֲשֶׁר נַעֲשָׂה (עַל־יָדוֹ) וַתִּפָּעֶם רוּחוֹ כִּי־יֵשׁ אֲשֶׁר

אָמְרוּ יוֹחָנָן נֵעוֹר מִן־הַמֵּתִים׃ <strong><span class=c>8</span></strong> וְיֵשׁ אֲשֶׁר אָמְרוּ

אֵלִיָּהוּ נִרְאָה וַאֲחֵרִים אָמְרוּ קָם נָבִיא אֶחָד מִן־הַנְּבִיאִים

הַקַּדְמוֹנִים׃ <strong><span class=c>9</span></strong> וַיֹּאמֶר הוֹרְדוֹס הֵן אָנֹכִי נָשָׂאתִי

אֶת־רֹאשׁ יוֹחָנָן מֵעָלָיו וּמִי־זֶה אֲשֶׁר אֲנִי שֹׁמֵעַ עָלָיו כַּדְּבָרִים

הָאֵלֶּה וַיְבַקֵּשׁ לִרְאוֹתוֹ׃ <strong><span class=c>10</span></strong> וַיָּשׁוּבוּ הַשְּׁלִיחִים

וַיְסַפְּרוּ־לוֹ אֶת־כָּל־אֲשֶׁר עָשׂוֹּ וַיִּקָּחֵם אֵלָיו וַיָּסַר עִמָּהֶם

לְבַדָּם אֶל־מָקוֹם שׁוֹמֵם אֲשֶׁר לָעִיר הַנִּקְרָאָה בֵית־צָיְדָה׃ <strong><span class=c>11</span></strong>

וַהֲמוֹן הָעָם יָדְעוּ וַיֵּלְכוּ אַחֲרָיו וַיְקַבְּלֵם וַיְדַבֵּר אֲלֵיהֶם

עַל־מַלְכוּת הָאֱלֹהִים וַיִּרְפָּא אֶת־הַצְּרִיכִים לִרְפוּאָה׃ <strong><span class=c>12</span></strong>

וְהַיּוֹם רָפָה לַעֲרֹב וּשְׁנֵים הֶעָשָׂר נִגְּשׁוּ וַיֹּאמְרוּ אֵלָיו

שַׁלַּח־נָא אֶת־הָעָם וְיֵלְכוּ אֶל־הַכְּפָרִים וְהַחֲצֵרִים אֲשֶׁר

סְבִיבוֹתֵינוּ לָלוּן וְלִמְצֹא מָזוֹן כִּי־פֹה בְּמָקוֹם שׁוֹמֵם אֲנָחְנוּ׃ <strong><span class=c>13</span></strong>

וַיֹּאמֶר אֲלֵיהֶם תְּנוּ־אַתֶּם לָהֶם לֶאֱכֹל וַיֹּאמְרוּ אֵין לָנוּ כִּי

אִם־חֲמֵשֶׁת כִּכְּרוֹת־לֶחֶם וְדָגִים שְׁנַיִם בִּלְתִּי אִם־נֵלֵךְ

וְנִקְנֶה־אֹכֶל לְכָל־הָעָם הַזֶּה׃ <strong><span class=c>14</span></strong> כִּי הָיוּ כַּחֲמֵשֶׁת

אַלְפֵי־אִישׁ וַיֹּאמֶר אֶל־תַּלְמִידָיו הוֹשִׁיבוּ אֹתָם שׁוּרוֹת שׁוּרוֹת

חֲמִשִּׁים אִישׁ הַשּׁוּרָה הָאֶחָת׃ <strong><span class=c>15</span></strong> וַיַּעֲשׂוֹּ־כֵן

וַיּוֹשִׁיבוּ אֶת־כֻּלָּם׃ <strong><span class=c>16</span></strong> וַיִּקַּח אֶת־חֲמֵשֶׁת

כִּכְּרוֹת הַלֶּחֶם וְאֶת־שְׁנֵי הַדָּגִים וַיִשָּׂא עֵינָיו הַשָּׁמַיְמָה

וַיְבָרֶךְ עֲלֵיהֶם וַיִּפְרֹס וַיִּתֵּן לְתַלְמִידָיו לָשׂוֹּם לִפְנֵי הָעָם׃ <strong><span class=c>17</span></strong>

וַיֹּאכְלוּ כֻלָּם וַיִּשְׂבָּעוּ וַיִּשְׂאוּ מִן־הַפְּתוֹתִים הַנּוֹתָרִים

לָהֶם מְלֹא שְׁנֵים עָשָׂר סַלִּים׃ <strong><span class=c>18</span></strong> וַיְהִי הוּא

מִתְפַּלֵּל לְבַדּוֹ וַיֵּאָסְפוּ אֵלָיו תַּלְמִידָיו וַיִּשְׁאַל אֹתָם לֵאמֹר

הֲמוֹן הָעָם מָה־אֹמְרִים לִי מִי־אָנִי׃ <strong><span class=c>19</span></strong> וַיַּעֲנוּ

וַיֹּאמְרוּ יוֹחָנָן הַמַּטְבִּיל וְיֵשׁ אֹמְרִים אֵלִיָּהוּ וַאֲחֵרִים

אֹמְרִים קָם נָבִיא אֶחָד מִן־הַנְּבִיאִים הַקַּדְמוֹנִים׃ <strong><span class=c>20</span></strong>

וַיֹּאמֶר אֲלֵיהֶם וְאַתֶּם מַה־תֹּאמְרוּ לִי מִי־אָנִי וַיַּעַן פֶּטְרוֹס

וַיֹּאמֶר מְשִׁיחַ הָאֱלֹהִים אָתָּה׃ <strong><span class=c>21</span></strong> וְהוּא הֵעִיד בָּם

וַיְצַוֵּם לְבִלְתִּי הַגִּיד לְאִישׁ אֶת־הַדָּבָר הַזֶּה׃ <strong><span class=c>22</span></strong>

וַיֹּאמַר צָרִיךְ בֶּן־הָאָדָם לֵעָנֹת הַרְבֵּה וְהַזְּקֵנִים וְרָאשֵׁי

הַכֹּהֲנִים וְהַסּוֹפְרִים יִמְאָסֻהוּ וְיֵהָרֵג וּבַיּוֹם הַשְּׁלִישִׁי קוֹם

יָקוּם׃ <strong><span class=c>23</span></strong> וְאֶל־כֻּלָּם אָמַר אִישׁ כִּי־יַחְפֹּץ לָלֶכֶת

אַחֲרָי יְכַחֵשׁ בְּנַפְשׁוֹ וְנָשָׂא אֶת־צְלוּבוֹ יוֹם יוֹם וְהָלַךְ אַחֲרָי׃ <strong><span class=c>24</span></strong>

כִּי הֶחָפֵץ לְהַצִּיל אֶת־נַפְשׁוֹ תֹּאבַד נַפְשׁוֹ מִמֶּנּוּ וְהַמְאַבֵּד

אֶת־נַפְשׁוֹ לְמַעֲנִי הוּא יַצִּילֶנָּה׃ <strong><span class=c>25</span></strong> כִּי מַה־יּוֹעִיל

הָאָדָם שֶׁיִּקְנֶה אֵת כָּל־הָעוֹלָם וְאִבַּד וְהִשְׁחִית אֶת־נַפְשׁוֹ׃ <strong><span class=c>26</span></strong>

כִּי הָאִישׁ אֲשֶׁר הָיִיתִי אֲנִי וּדְבָרַי לוֹ לְחֶרְפָּה הוּא יִהְיֶה

לְחֶרְפָּה לְבֶן־הָאָדָם כַּאֲשֶׁר יָבֹא בִּכְבוֹדוֹ וּבִכְבוֹד הָאָב וְהַמַּלְאָכִים

הַקְּדוֹשִׁים׃ <strong><span class=c>27</span></strong> וּבֶאֱמֶת אֲנִי אֹמֵר לָכֶם יֵשׁ

מִן־הָעֹמְדִים פֹּה אֲשֶׁר לֹא־יִטְעֲמוּ מָוֶת עַד כִּי־יִרְאוּ אֶת־מַלְכוּת

הָאֱלֹהִים׃ <strong><span class=c>28</span></strong> וַיְהִי כִּשְׁמֹנָה יָמִים אַחֲרֵי הַדְּבָרִים

הָאֵלֶּה וַיִּקַּח אֵלָיו אֶת־פֶּטְרוֹס וְאֶת־יוֹחָנָן וְאֶת־יַעֲקֹב וַיַּעַל

אֶל־הָהָר לְהִתְפַּלֵּל שָׁם׃ <strong><span class=c>29</span></strong> וַיְהִי בְּהִתְפַּלֲלוֹ

וַיִּשְׁתַּנּוּ פָנָיו וּלְבוּשׁוֹ הִלְבִּין וְהִבְרִיק׃ <strong><span class=c>30</span></strong>

וְהִנֵּה שְׁנֵי אֲנָשִׁים מִדַבְּרִים אִתּוֹ משֶׁה וְאֵלִיָּהוּ׃ <strong><span class=c>31</span></strong>

הֵמָּה נִרְאוּ בִּכְבוֹדָם וְהִגִּידוּ אֶת־אַחֲרִיתוֹ אֲשֶׁר יְמַלְּאֶנָּה

בִּירוּשָׁלָיִם׃ <strong><span class=c>32</span></strong> וּפֶטְרוֹס וַאֲשֶׁר אִתּוֹ נִרְדָּמִים

וַיָּקִיצוּ וַיִּרְאוּ אֶת־כְּבוֹדוֹ וְאֶת־שְׁנֵי הָאֲנָשִׁים הָעֹמְדִים

עָלָיו׃ <strong><span class=c>33</span></strong> וַיְהִי כְּהִפָּרְדָם מֵעִמּוֹ וַיֹּאמֶר פֶּטְרוֹס

אֶל־יֵשׁוּעַ מוֹרֶה טוֹב לָנוּ לִהְיוֹת פֹּה נַעֲשֶׂה־נָּא שָׁלשׁ סֻכּוֹת לְךָ

אַחַת וּלְמשֶׁה אַחַת וּלְאֵלִיָּהוּ אַחַת וְלֹא יָדַע מַה־דִּבֵּר׃ <strong><span class=c>34</span></strong>

עוֹד הוּא מְדַבֵּר כָּזֹאת וְהִנֵּה עָנָן סֹכֵךְ עֲלֵיהֶם וּכְבוֹאָם בְּתוֹךְ

הֶעָנָן וַיֶּחֱרָדוּ׃ <strong><span class=c>35</span></strong> וְהִנֵּה קוֹל מִן־הֶעָנָן אֹמֵר

זֶה־בְּנִי יְדִידִי אֵלָיו תִּשְׁמָעוּן׃ <strong><span class=c>36</span></strong> וּבְהִשָּׁמַע

הַקּוֹל נִמְצָא יֵשׁוּעַ לְבַדּוֹ וְהֵמָּה הֶחֱשׁוּ וְלֹא־הִגִּידוּ דָבָר

לְאִישׁ בַּיָּמִים הָהֵם מִכֹּל אֲשֶׁר רָאוּ׃ <strong><span class=c>37</span></strong> וַיְהִי

מִמָּחֳרָת בְּרִדְתָּם מִן־הָהָר וַיֵּצֵא עַם־רַב לִקְרָאתוֹ׃ <strong><span class=c>38</span></strong>

וְהִנֵּה אִישׁ אֶחָד מִן־הָעָם זֹעֵק לֵאמֹר אָנָּא רַבִּי פְּנֵה־נָא אֶל־בְּנִי

כִּי יָחִיד הוּא לִי׃ <strong><span class=c>39</span></strong> וְהִנֵּה כִּי אָחַז בּוֹ רוּחַ הוּא

מְצַעֵק פִּתְאֹם וְהָרוּחַ מְרוֹצֵץ אֹתוֹ בְּהוֹרִיד רִירוֹ וּמַקְשֶׁה לָסוּר

מִמֶּנּוּ וִידַכֵּא אֹתוֹ׃ <strong><span class=c>40</span></strong> וָאֲבַקֵּשׁ מִתַּלְמִידֶיךָ

לְגָרֲשׁוֹ וְלֹא יָכֹלוּ׃ <strong><span class=c>41</span></strong> וַיַּעַן יֵשׁוּעַ וַיֹּאמַר הוֹי

דּוֹר חֲסַר אֱמוּנָה וּפְתַלְתֹּל עַד־מָתַי אֶהְיֶה עִמָּכֶם וְאֶשָּׂא אֶתְכֶם

הָבֵא אֶת־בִּנְךָ הֵנָּה׃ <strong><span class=c>42</span></strong> וַיְהִי אַךְ הִקְרִיב לָבוֹא

הִפִּילוֹ הַשֵּׁד וַיְרוֹצֲצֵֵהוּ וְיֵשׁוּעַ גָּעַר בָּרוּחַ הַטָּמֵא

וַיְרַפֵּא אֶת־הַנַּעַר וַיְשִׁיבֵהוּ לְאָבִיו׃ <strong><span class=c>43</span></strong>

וַיִּשְׁתּוֹמֲמוּ כֻלָּם עַל־גְּדֻלַּת הָאֱלֹהִים וַיְהִי בְּתָמְהָם כֻּלָּם

עַל־כֹּל אֲשֶׁר עָשָׂה וַיֹּאמֶר יֵשׁוּעַ אֶל־תַּלְמִידָיו׃ <strong><span class=c>44</span></strong>

שִׂימוּ אַתֶּם בְּאָזְנֵיכֶם אֶת־הַדְּבָרִים הָאֵלֶּה כִּי עָתִיד בֶּן־הָאָדָם

לְהִמָּסֵר בִּידֵי בְנֵי־אָדָם׃ <strong><span class=c>45</span></strong> וְהֵמָּה לֹא הֵבִינוּ

אֶת־הַמַּאֲמָר הַזֶּה וַיְהִי נֶעְלָם מִדַּעְתָּם וַיִּירְאוּ לִשְׁאֹל אֹתוֹ

עַל־הַמַּאֲמָר הַזֶּה׃ <strong><span class=c>46</span></strong> וַיַּעַל עַל־לְבָבָם לַחֲשׁוֹב מִי

הַגָּדוֹל בָּהֶם׃ <strong><span class=c>47</span></strong> וַיֵּדַע יֵשׁוּעַ אֶת־מַחֲשֶׁבֶת לִבָּם

וַיִּקַּח יֶלֶד וַיַּעֲמִידֵהוּ אֶצְלוֹ׃ <strong><span class=c>48</span></strong> וַיֹּאמֶר אֲלֵיהֶם

הַמְקַבֵּל אֶת־הַיֶּלֶד הַזֶּה לִשְׁמִי אוֹתִי הוּא מְקַבֵּל וְהַמְקַבֵּל

אוֹתִי הוּא מְקַבֵּל אֵת אֲשֶׁר שְׁלָחָנִי כִּי הַקָּטֹן בְּכֻלְּכֶם הוּא

יִהְיֶה הַגָּדוֹל׃ <strong><span class=c>49</span></strong> וַיַּעַן יוֹחָנָן וַיֹּאמַר מוֹרֶה

רָאִינוּ אִישׁ מְגָרֵשׁ שֵׁדִים בִּשְׁמֶךָ וַנִּכְלָא אוֹתוֹ כִּי אֵינֶנּוּ

הוֹלֵךְ עִמָּנוּ׃ <strong><span class=c>50</span></strong> וַיֹּאמֶר יֵשׁוּעַ אֵלָיו אַל־תִּכְלָאוּ

כִּי כֹל אֲשֶׁר אֵינֶנּוּ לְצָרֵינוּ לָנוּ הוּא׃ <strong><span class=c>51</span></strong> וַיְהִי

כַּאֲשֶׁר קָרְבוּ יְמֵי הֵעָלוֹתוֹ וַיָּשֶׂם אֶת־פָּנָיו לָלֶכֶת יְרוּשָׁלָיִם׃
<strong><span class=c>52</span></strong> וַיִּשְׁלַח מַלְאָכִים לְפָנָיו וַיֵּלְכוּ וַיָּבֹאוּ

אֶל־אֶחָד מִכְּפָרֵי הַשֹּׁמְרוֹנִים לְהָכִין לוֹ׃ <strong><span class=c>53</span></strong> וְלֹא

קִבְּלֻהוּ כִּי פָנָיו הֹלְכִים יְרוּשָׁלָיִם׃ <strong><span class=c>54</span></strong> וַיִּרְאוּ

יַעֲקֹב וְיוֹחָנָן תַּלְמִידָיו וַיֹּאמְרוּ אֲדֹנֵינוּ הֲתִרְצֶה וְנֹאמַר

שֶׁתֵּרֵד אֵשׁ מִן־הַשָּׁמַיִם וְתֹאכְלֵם (כַּאֲשֶׁר עָשָׂה אֵלִיָּהוּ)׃ <strong><span class=c>55</span></strong>

וַיִּפֶן וַיִּגְעַר־בָּם (וַיֹּאמַר הֲלֹא יְדַעְתֶּם בְּנֵי רוּחוֹ שֶׁל מִי

אַתֶּם׃ <strong><span class=c>56</span></strong> כִּי בֶן־הָאָדָם לֹא בָא לְאַבֵּד נַפְשׁוֹת אָדָם

כִּי אִם־לְהוֹשִׁיעַ) וַיֵּלְכוּ לָהֶם אֶל־כְּפָר אַחֵר׃ <strong><span class=c>57</span></strong>

וַיְהִי בְּלֶכְתָּם בַּדֶּרֶךְ וַיֹּאמֶר אֵלָיו אִישׁ אֲדֹנִי אֵלְכָה אַחֲרֶיךָ

אֶל־כָּל־אֲשֶׁר תֵּלֵךְ׃ <strong><span class=c>58</span></strong> וַיֹּאמֶר אֵלָיו יֵשׁוּעַ

לַשּׁוּעָלִים יֵשׁ מְאוּרוֹת וּלְעוֹף הַשָּׁמַיִם קִנִּים וּבֶן־הָאָדָם

אֵין־לוֹ מָקוֹם לְהָנִיחַ רֹאשׁוֹ׃ <strong><span class=c>59</span></strong> וְאֶל־אִישׁ אַחֵר אָמַר

לֵךְ אַחֲרָי וְהוּא אָמַר אֲדֹנִי תֶּן־לִי וְאֵלְכָה בָרִאשׁוֹנָה לִקְבֹּר

אֶת־אָבִי׃ <strong><span class=c>60</span></strong> וַיֹּאמֶר אֵלָיו יֵשׁוּעַ הַנַּח לַמֵּתִים לִקְבֹּר

אֶת־מֵתֵיהֶם וְאַתָּה לֵךְ הוֹדַע אֶת־מַלְכוּת הָאֱלֹהִים׃ <strong><span class=c>61</span></strong>

וַיֹּאמֶר עוֹד אִישׁ אַחֵר אֵלְכָה אַחֲרֶיךָ אֲדֹנִי רַק הַנִּיחָה־לִּי

בָרִאשׁוֹנָה לְהִפָּטֵר מִבְּנֵי בֵיתִי׃ <strong><span class=c>62</span></strong> וַיֹּאמֶר יֵשׁוּעַ

הַשָּׂם יָדוֹ עַל־הַמַּחֲרֵשָׁה וּמַבִּיט אַחֲרָיו לֹא יִכְשַׁר לְמַלְכוּת

הָאֱלֹהִים׃</p>
<p><strong><span class=g>י</span></strong>&nbsp;&nbsp; וְאַחֲרֵי הַדְּבָרִים הָאֵלֶּה הִבְדִּיל הָאָדוֹן עוֹד שִׁבְעִים אֲחֵרִים

וַיִּשְׁלָחֵם לְפָנָיו שְׁנַיִם שְׁנַיִם אֶל־כָּל־עִיר וּמָקוֹם אֲשֶׁר בִּקֵּשׁ

לָבוֹא שָׁמָּה׃ <strong><span class=c>2</span></strong> וַיֹּאמֶר לָהֶם הֵן הַקָּצִיר רַב

וְהַפֹּעֲלִים מְעַטִּים לָכֵן הִתְחַנֲנוּ אֶל־אֲדוֹן הַקָּצִיר וְיִשְׁלַח

פֹּעֲלִים לִקְצִירוֹ׃ <strong><span class=c>3</span></strong> לְכוּ־נָא הִנֵּה אָנֹכִי שֹׁלֵחַ

אֶתְכֶם כִּשְׁלֹחַ כְּבָשִׂים בֵּין זְאֵבִים׃ <strong><span class=c>4</span></strong> אַל־תִּשְׂאוּ

כִיס וְלֹא תַרְמִיל וְלֹא נְעָלִים וְאַל־תִּשְׁאֲלוּ לִשְׁלוֹם־אִישׁ בַּדָּרֶךְ׃
<strong><span class=c>5</span></strong> וּלְכָל־בַּיִת אֲשֶׁר תָּבֹאוּ שָׁם אִמְרוּ בָרִאשׁוֹנָה

שָׁלוֹם לַבַּיִת הַזֶּה׃ <strong><span class=c>6</span></strong> וְהָיָה כִּי יִהְיֶה־שָּׁם

בֶּן־שָׁלוֹם וְנָח עָלָיו שְׁלוֹמְכֶם וְאִם־לֹא אֲלֵיכֶם יָשׁוּב׃ <strong><span class=c>7</span></strong>

וּבַבַּיִת הַהוּא תֵּשְׁבוּ וְתֹאכְלוּ וְתִשְׁתּוּ מֵאֲשֶׁר יִנָּתֵן לָכֶם כִּי

רָאוּי הַפּוֹעֵל לִשְׂכָרוֹ אַל־תִּסְעוּ מִבַּיִת לְבָיִת׃ <strong><span class=c>8</span></strong>

וְכָל־עִיר אֲשֶׁר תָּבֹאוּ בָהּ וְקִבְּלוּ אֶתְכֶם אִכְלוּ אֶת־אֲשֶׁר יָשִׂימוּ

לִפְנֵיכֶם׃ <strong><span class=c>9</span></strong> וְרִפְאוּ אֶת־הַחוֹלִים אֲשֶׁר בְּקִרְבָּהּ

וְאִמְרוּ לָהֶם קָרְבָה אֲלֵיכֶם מַלְכוּת הָאֱלֹהִים׃ <strong><span class=c>10</span></strong>

וְכָל־עִיר אֲשֶׁר תָּבֹאוּ בָהּ וְלֹא יְקַבְּלוּ אֶתְכֶם וִיצָאתֶם

אֶל־רְחוֹבוֹתֶיהָ וַאֲמַרְתֶּם׃ <strong><span class=c>11</span></strong> אַף אֶת־עֲפַר עִירְכֶם

אֲשֶׁר בְּרַגְלֵינוּ נְנַעֲרֵהוּ לָכֶם רַק יָדֹעַ תֵּדְעוּ כִּי קָרְבָה

מַלְכוּת הָאֱלֹהִים׃ <strong><span class=c>12</span></strong> אֹמֵר אֲנִי לָכֶם לִסְדוֹם יֵקַל

בַּיּוֹם הַהוּא מִן־הָעִיר הַהִיא׃ <strong><span class=c>13</span></strong> אוֹי לָךְ כּוֹרָזִין

אוֹי לָךְ בֵּית־צָיְדָה כִּי הַגְּבוּרוֹת אֲשֶׁר נַעֲשׂוֹּ בְקִרְבְּכֶן אִלּוּ

נַעֲשׂוֹּ בְּצוֹר וּבְצִידוֹן הֲלֹא כְבָר יָשְׁבוּ בְּשַׂק וָאֵפֶר וָשָׁבוּ׃ <strong><span class=c>14</span></strong>

אָכֵן לְצוֹר וְצִידוֹן יֵקַל בַּדִּין מִכֶּם׃ <strong><span class=c>15</span></strong> וְאַתְּ

כְּפַר־נַחוּם אֲשֶׁר עַד־הַשָּׁמַיִם הִתְרוֹמָמְתְּ אֶל־שְׁאוֹל תּוּרָדִי׃ <strong><span class=c>16</span></strong>

הַשּׁוֹמֵעַ אֲלֵיכֶם אֵלַי הוּא שׁוֹמֵעַ וְהַבּוֹזֶה אֶתְכֶם אוֹתִי הוּא בוֹזֶה

וְהַבּוֹזֶה אוֹתִי הוּא בוֹזֶה אֶת־אֲשֶׁר שְׁלָחָנִי׃ <strong><span class=c>17</span></strong>

וַיָּשׁוּבוּ הַשִּׁבְעִים בְּשִׂמְחָה וַיֹּאמְרוּ אֲדֹנֵינוּ גַּם־הַשֵּׁדִים

נִכְנָעִים תַּחְתֵּינוּ בִּשְׁמֶךָ׃ <strong><span class=c>18</span></strong> וַיֹּאמֶר אֲלֵיהֶם

רָאִיתִי אֶת־הַשָּׂטָן נֹפֵל כַּבָּרָק מִן־הַשָּׁמָיִם׃ <strong><span class=c>19</span></strong>

הִנֵּה הִשְׁלַטְתִּי אֶתְכֶם לִדְרֹךְ עַל־נְחָשִׁים וְעַקְרַבִּים וְעַל כָּל־גְּבוּרַת

הָאֹיֵב וְכָל־דָּבָר לֹא יַזִּיק לָכֶם׃ <strong><span class=c>20</span></strong> אַךְ בָּזֹאת

אַל־תִּשְׂמְחוּ אֲשֶׁר־נִכְנָעִים תַּחְתֵּיכֶם הָרוּחוֹת כִּי אִם־שִׂמְחוּ עַל

אֲשֶׁר־נִכְתְּבוּ שְׁמוֹתֵיכֶם בַּשָּׁמָיִם׃ <strong><span class=c>21</span></strong> בַּשָּׁעָה

הַהִיא עָלַץ יֵשׁוּעַ בְּרוּחַ הַקֹּדֶשׁ וַיֹּאמַר אוֹדְךָ אָבִי אֲדוֹן

הַשָּׁמַיִם וְהָאָרֶץ כִּי הִסְתַּרְתָּ אֶת־אֵלֶּה מִן־הַחֲכָמִים

וְהַנְּבוֹנִים וְגִלִּיתָם לָעֹלֲלִים הֵן אָבִי כִּי־כֵן הָיָה רָצוֹן

מִלְּפָנֶיךָ׃ <strong><span class=c>22</span></strong> הַכֹּל נִמְסַר־לִי מֵאֵת אָבִי וְאֵין יוֹדֵעַ

מִי הַבֵּן בִּלְתִּי הָאָב וּמִי הָאָב בִּלְתִּי הַבֵּן וַאֲשֶׁר יַחְפֹּץ

הַבֵּן לְגַלּוֹת לוֹ׃ <strong><span class=c>23</span></strong> וַיִּפֶן אֶל־תַּלְמִידָיו לְבַדָּם

וַיֹּאמַר אַשְׁרֵי הָעֵינַיִם הָרֹאוֹת אֵת אֲשֶׁר אַתֶּם רֹאִים׃ <strong><span class=c>24</span></strong>

כִּי אֹמֵר אֲנִי לָכֶם נְבִיאִים וּמְלָכִים רַבִּים חָשְׁקוּ לִרְאוֹת אֵת

אֲשֶׁר אַתֶּם רֹאִים וְלֹא רָאוּ וְלִשְׁמֹעַ אֵת אֲשֶׁר אַתֶּם שֹׁמְעִים וְלֹא

שָׁמֵעוּ׃ <strong><span class=c>25</span></strong> וְהִנֵּה חָכָם אֶחָד קָם לְנַסּוֹתוֹ וַיֹּאמַר

מוֹרֶה מָה־אֶעֱשֶׂה וְאִירַשׁ חַיֵּי עוֹלָם׃ <strong><span class=c>26</span></strong> וַיֹּאמֶר

אֵלָיו מַה־כָּתוּב בַּתּוֹרָה אֵיךְ אַתָּה קוֹרֵא׃ <strong><span class=c>27</span></strong> וַיַּעַן

וַיֹּאמַר וְאָהַבְתָּ אֵת יְהוָֹה אֱלֹהֶיךָ בְּכָל־לְבָבְךָ וּבְכָל־נַפְשְׁךָ

וּבְכָל־מְאֹדְךָ וּבְכָל־מַדָּעֲךָ וְאֶת־רֵעֲךָ כָּמוֹךָ׃ <strong><span class=c>28</span></strong>

וַיֹּאמֶר אֵלָיו כֵּן הֱשִׁיבוֹתָ עֲשֵׂה־זֹאת וֶחְיֵה׃ <strong><span class=c>29</span></strong>

וְהוּא חָפֵץ לְהִצְטַדֵּק וַיֹּאמֶר אֶל־יֵשׁוּעַ וּמִי הוּא רֵעִי׃ <strong><span class=c>30</span></strong>

וַיַּעַן יֵשׁוּעַ וַיֹּאמַר אִישׁ אֶחָד יָרַד מִירוּשָׁלַיִם לִירִיחוֹ וְנָפַל

בִּידֵי שֹׁדֲדִים וְהֵם הִפְשִׁיטֻהוּ וְגַם־פְּצָעֻהוּ וַיַּעַזְבוּ אוֹתוֹ

וְהוּא עוֹמֵד בֵּין־מָוֶת לַחַיִּים וַיֵּלְכוּ לָהֶם׃ <strong><span class=c>31</span></strong>

וַיִּקֶר מִקְרֵהוּ כֹּהֵן אֶחָד יָרַד בַּדֶּרֶךְ הַהוּא וַיַּרְא אֹתוֹ

וַיַּעֲבֹר מֵעָלָיו׃ <strong><span class=c>32</span></strong> וְכֵן גַּם־אִישׁ לֵוִי נִקְרַה

בַּמָּקוֹם וַיִּגַּשׁ וַיַּרְא אֹתוֹ וַיַּעֲבֹר מֵעָלָיו׃ <strong><span class=c>33</span></strong>

וְהִנֵּה שֹׁמְרוֹנִי הֹלֵךְ בַּדֶּרֶךְ וַיָּבֹא עָלָיו וַיַּרְא אֹתוֹ

וַיֶּהֱמוּ מֵעָיו׃ <strong><span class=c>34</span></strong> וַיִּגַּשׁ אֵלָיו וַיֶּחְבַּשׁ

אֶת־פְּצָעָיו וַיְסוּכֵם בְּשֶׁמֶן וָיָיִן וַיַּרְכִּיבֵהוּ עַל־בְּהֶמְתּוֹ

וַיּוֹלִיכֵהוּ אֶל־הַמָּלוֹן וַיְכַלְכְּלֵהוּ׃ <strong><span class=c>35</span></strong> וְלַמָּחֳרָת

בְּנָסְעוֹ הוֹצִיא שְׁנֵי דִינָרִים וַיִּתְּנֵם לְבַעַל הַמָּלוֹן וַיֹּאמַר

כַּלְכֵּל אוֹתוֹ וְאֵת אֲשֶׁר תּוֹסִיף עוֹד לְהוֹצִיא עָלָיו אֲנִי בְשׁוּבִי

אֲשַׁלְּמֶנּוּ לָךְ׃ <strong><span class=c>36</span></strong> וְעַתָּה מִי מִן־הַשְּׁלשָׁה הָיָה

בְעֵינֶיךָ רֵעַ לַנֹּפֵל בִּידֵי הַשֹּׁדֲדִים׃ <strong><span class=c>37</span></strong> וַיֹּאמֶר

הָעֹשֶׂה עִמּוֹ אֶת־הֶחָסֶד וַיֹּאמֶר אֵלָיו יֵשׁוּעַ לֵךְ וַעֲשֵׂה־כֵן

גַּם־אָתָּה׃ <strong><span class=c>38</span></strong> וַיְהִי בְנָסְעָם וַיָּבֹא אֶל־כְּפָר אֶחָד

וְאִשָּׁה אַחַת וּשְׁמָהּ מָרְתָא אָסְפָה אוֹתוֹ אֶל־בֵּיתָהּ׃ <strong><span class=c>39</span></strong>

וְלָהּ אָחוֹת וּשְׁמָהּ מִרְיָם אֲשֶׁר יָשְׁבָה לְרַגְלֵי יֵשׁוּעַ לִשְׁמֹעַ

אֶל־דְּבָרוֹ׃ <strong><span class=c>40</span></strong> וּמָרְתָא יָגְעָה בְּרֹב שֵׁרוּתָהּ

וַתִּגַּשׁ וַתֹּאמֶר הֲלֹא תָשִׂים עַל־לִבְּךָ אֲדֹנִי אֲשֶׁר אֲחוֹתִי

עֲזָבַתְנִי לְשָׁרֵת לְבַדִּי אֱמָר־נָא אֵלֶיהָ וְתִתְמָךְ־בִּי׃ <strong><span class=c>41</span></strong>

וַיַּעַן יֵשׁוּעַ וַיֹּאמֶר לָהּ מָרְתָא מָרְתָא אַתְּ דֹּאֶגֶת וּמְבֹהֶלֶת

לִדְבָרִים הַרְבֵּה׃ <strong><span class=c>42</span></strong> וְאֵין צֹרֶךְ אֶלָּא בְּאֶחָד

וּמִרְיָם בָּחֲרָה בַּחֵלֶק הַטּוֹב אֲשֶׁר לֹא־יֻקַּח מִמֶּנָּה׃</p>
<p><strong><span class=g>יא</span></strong>&nbsp;&nbsp; וַיְהִי הוּא מִתְפַּלֵּל בְּמָקוֹם אֶחָד וּכְכַלּתוֹ וַיֹּאמֶר אֵלָיו אֶחָד

מִתַּלְמִידָיו אֲדֹנִי לַמְּדֵנוּ לְהִתְפַּלֵּל כַּאֲשֶׁר לִמֵּד גַּם־יוֹחָנָן

אֶת־תַּלְמִידָיו׃ <strong><span class=c>2</span></strong> וַיֹּאמֶר אֲלֵיהֶם כִּי תִתְפַּלֲלוּ

אִמְרוּ אָבִינוּ (שֶׁבַּשָּׁמַיִם) יִתְקַדַּשׁ שְׁמֶךָ תָּבוֹא מַלְכוּתֶךָ

(יֵעָשֶׂה רְצוֹנְךָ כְּמוֹ בַשָּׁמַיִם כֵּן בָּאָרֶץ)׃ <strong><span class=c>3</span></strong>

אֶת־לֶחֶם חֻקֵּנוּ תֶּן־לָנוּ יוֹם יוֹם׃ <strong><span class=c>4</span></strong> וּמְחַל־נָא

עַל־חַטֹּאתֵנוּ כִּי מֹחְלִים גַּם־אֲנַחְנוּ לְכֹל הַחַיָּב לָנוּ

וְאַל־תְּבִיאֵנוּ לִידֵי נִסָּיוֹן (כִּי אִם־הַצִּילֵנוּ מִן־הָרָע)׃ <strong><span class=c>5</span></strong>

וַיֹּאמֶר אֲלֵיהֶם מִי בָכֶם אֲשֶׁר־לוֹ אֹהֵב וְהָלַךְ וּבָא אֵלָיו בַּחֲצוֹת

הַלַּיְלָה וְאָמַר אֵלָיו יְדִידִי הַלְוֵנִי שְׁלשֶׁת כִּכְּרוֹת־לָחֶם׃ <strong><span class=c>6</span></strong>

כִּי־אֹהֲבִי בָּא אֵלַי מִן־הַדָּרֶךְ וְלִי אֵין־כֹּל לָשׂוֹּם לְפָנָיו׃ <strong><span class=c>7</span></strong>

וְהוּא מִבַּיִת יַעֲנֶה וְיֹאמַר אַל־תּוֹגִיעֵנִי כִּי־כְבָר נִסְגְּרָה

הַדֶּלֶת וִילָדַי שׁוֹכְבִים עִמָּדִי בַּמִּטָּה לֹא־אוּכַל לָקוּם וְלָתֶת

לָךְ׃ <strong><span class=c>8</span></strong> אֹמֵר אֲנִי לָכֶם גַּם כִּי לֹא־יָקוּם לָתֶת־לוֹ

עַל־הֱיוֹתוֹ אֹהֲבוֹ יָקוּם בַּעֲבוּר עַזּוּת פָּנָיו וְיִתֶּן־לוֹ

כְּכָל־צָרְכּוֹ׃ <strong><span class=c>9</span></strong> וְגַם־אֲנִי אֹמֵר לָכֶם שַׁאֲלוּ וְיִנָּתֵן

לָכֶם דִּרְשׁוּ וְתִמְצָאוּ דִּפְקוּ וְיִפָּתַח לָכֶם׃ <strong><span class=c>10</span></strong> כִּי

כָּל־הַשֹּׁאֵל יְקַבֵּל וְהַדֹּרֵשׁ יִמְצָא וְהַדֹּפֵק יִפָּתַח־לוֹ׃ <strong><span class=c>11</span></strong>

וּמִי בָּכֶם הָאָב אֲשֶׁר יִשְׁאַל מִמֶּנּוּ בְּנוֹ לֶחֶם וְנָתַן־לוֹ אָבֶן

וְאִם־דָּג הֲיִתֶּן־לוֹ נָחָשׁ תַּחַת הַדָּג׃ <strong><span class=c>12</span></strong> אוֹ

כִּי־יִשְׁאָלֶנּוּ בֵיצָה הֲיִתֶּן־לוֹ עַקְרָב׃ <strong><span class=c>13</span></strong> הֵן־אַתֶּם

הָרָעִים יֹדְעִים לָתֵת מַתָּנוֹת טֹבוֹת לִבְנֵיכֶם אַף־כִּי הָאָב

מִן־הַשָּׁמַיִם יִתֵּן אֶת־רוּחַ הַקֹּדֶשׁ לַשֹּׁאֲלִים מֵאִתּוֹ׃ <strong><span class=c>14</span></strong>

וַיְהִי הַיּוֹם וַיְגָרֶשׁ שֵׁד וְהוּא אִלֵּם וַיְהִי כַּאֲשֶׁר יָצָא הַשֵּׁד

וַיְדַבֵּר הָאִלֵּם וַיִּתְמְהוּ הָעָם׃ <strong><span class=c>15</span></strong> וְיֵשׁ מֵהֶם אֲשֶׁר

אָמְרוּ בְּבַעַל־זְבוּל שַׂר הַשֵּׁדִים הוּא מְגָרֵשׁ אֶת־הַשֵּׁדִים׃ <strong><span class=c>16</span></strong>

וְיֵשׁ אֲשֶׁר נִסּוּהוּ וַיִּשְׁאֲלוּ מִמֶּנּוּ אוֹת מִן־הַשָּׁמָיִם׃ <strong><span class=c>17</span></strong>

וְהוּא יָדַע אֶת־מַחְשְׁבוֹתָם וַיֹּאמֶר אֲלֵיהֶם כָּל־מַמְלָכָה הַנֶּחֱלָקָה

עַל־עַצְמָהּ תֵּחָרֵב וּבַיִת עַל־בַּיִת יִפֹּל׃ <strong><span class=c>18</span></strong>

וְגַם־הַשָּׂטָן אִם־נֶחֱלַק עַל־עַצְמוֹ אֵיכָכָה תִּכּוֹן מַמְלַכְתּוֹ כִּי

אֲמַרְתֶּם שֶׁבְּבַעַל־זְבוּל מְגָרֵשׁ אֲנִי אֶת־הַשֵּׁדִים׃ <strong><span class=c>19</span></strong>

וְאִם־אֲנִי מְגָרֵשׁ אֶת־הַשֵּׁדִים בְּבַעַל־זְבוּל בְּנֵיכֶם בְּמִי הֵם

מְגָרֲשִׁים אֹתָם עַל־כֵּן הֵמָּה יִהְיוּ שֹׁפְטֵיכֶם׃ <strong><span class=c>20</span></strong>

וְאִם־בְּאֶצְבַּע אֱלֹהִים מְגָרֵשׁ אֲנִי אֶת־הַשֵּׁדִים הִנֵּה הִגִּיעָה

אֲלֵיכֶם מַלְכוּת הָאֱלֹהִים׃ <strong><span class=c>21</span></strong> כְּשֶׁהַגִּבּוֹר שֹׁמֵר

אֶת־חֲצֵרוֹ וְנִשְׁקוֹ עָלָיו שָׁלוֹם יִהְיֶה רְכוּשׁוֹ׃ <strong><span class=c>22</span></strong>

וְאִם־יָבוֹא עָלָיו חָזָק מִמֶּנּוּ וּתְקָפוֹ יִשָּׂא מִמֶּנּוּ אֶת־נִשְׁקוֹ

אֲשֶׁר בָּטַח־בּוֹ וְאֶת־מַלְקֹחוֹ יְחַלֵּק׃ <strong><span class=c>23</span></strong> כֹּל אֲשֶׁר

אֵינֶנּוּ אִתִּי הוּא לְנֶגְדִּי וַאֲשֶׁר אֵינֶנּוּ מְכַנֵּס אִתִּי הוּא

מְפַזֵּר׃ <strong><span class=c>24</span></strong> הָרוּחַ הַטְּמֵאָה אַחֲרֵי צֵאתָהּ מִן־הָאָדָם

תְּשׁוֹטֵט בִּמְקֹמוֹת צִיָּה לְבַקֶּשׁ־לָהּ מָנוֹחַ וְלֹא תִמְצָא אָז תֹּאמַר

אָשׁוּבָה־נָּא אֶל־בֵּיתִי אֲשֶׁר יָצָאתִי מִשָּׁם׃ <strong><span class=c>25</span></strong>

וּבְבוֹאָהּ תִּמְצָא אֹתוֹ מְטֻאטָא וּמְהֻדָּר׃ <strong><span class=c>26</span></strong> וְאַחַר

תֵּלֵךְ וְלָקְחָה שֶׁבַע רוּחוֹת אֲחֵרוֹת רָעוֹת מִמֶּנָּה וּבָאוּ וְשָׁכְנוּ

שָׁם וְהָיְתָה אַחֲרִית הָאָדָם הַהוּא רָעָה מֵרֵאשִׁיתוֹ׃ <strong><span class=c>27</span></strong>

וַיְהִי כְּדַבְּרוֹ אֶת־הַדְּבָרִים הָאֵלֶּה וְאִשָּׁה אַחַת מִן־הָעָם נָשְׂאָה

אֶת־קוֹלָהּ וַתֹּאמֶר אֵלָיו אַשְׁרֵי הַבֶּטֶן אֲשֶׁר נְשָׂאַתְךָ וְאַשְׁרֵי

הַשָּׁדַיִם אֲשֶׁר יָנָקְתָּ׃ <strong><span class=c>28</span></strong> וְהוּא אָמָר וְאַף

כִּי־אַשְׁרֵי הַשֹּׁמְעִים וְהַשֹּׁמְרִים אֵת דְּבַר הָאֱלֹהִים׃ <strong><span class=c>29</span></strong>

וּבְהִקָּבֵץ עַם־רָב וַיִּפְתַּח פִּיו וַיֹּאמַר הַדּוֹר הַזֶּה דּוֹר רָע הוּא

אוֹת הוּא מְבַקֵּשׁ וְאוֹת לֹא יִנָּתֶן־לוֹ בִּלְתִּי אִם־אוֹת יוֹנָה

(הַנָּבִיא)׃ <strong><span class=c>30</span></strong> כִּי כַּאֲשֶׁר הָיָה יוֹנָה לְאַנְשֵׁי

נִינְוֵה לְאוֹת כֵּן יִהְיֶה גַם־בֶּן־הָאָדָם לַדּוֹר הַזֶּה׃ <strong><span class=c>31</span></strong>

מַלְכַּת תֵּימָן תַּעֲמֹד לַמִּשְׁפָּט עִם־אַנְשֵׁי הַדּוֹר הַזֶּה

וְהִרְשִׁיעָה אוֹתָם כִּי בָאָה מִקְצוֹת הָאָרֶץ לִשְׁמֹעַ אֶת־חָכְמַת שְׁלֹמֹה

וְהִנֵּה יֶשׁ־פֹּה גָּדוֹל מִשְּׁלֹמֹה׃ <strong><span class=c>32</span></strong> אַנְשֵׁי נִינְוֵה

יַעַמְדוּ לַמִּשְׁפָּט עִם־הַדּוֹר הַזֶּה וְהִרְשִׁיעֻהוּ כִּי הֵם שָׁבוּ

בִּקְרִיאַת יוֹנָה וְהִנֵּה יֶשׁ־פֹּה גָּדוֹל מִיוֹנָה׃ <strong><span class=c>33</span></strong>

אֵין מַדְלִיק־נֵר לָשׂוֹּם בַּסֵּתֶר אוֹ־תַחַת הָאֵיפָה כִּי יְשִׂמֵהוּ עַל

הַמְּנוֹרָה לְמַעַן יִרְאוּ בָּאֵי הַבַּיִת אֶת־אוֹרוֹ׃ <strong><span class=c>34</span></strong> נֵר

הַגּוּף הוּא הָעָיִן לָכֵן עֵינְךָ כִּי־תִהְיֶה תְמִימָה גַּם כָּל־גּוּפְךָ

יֵאוֹר וּבִהְיוֹתָהּ רָעָה וְחָשַׁךְ גַּם־גּוּפֶךָ׃ <strong><span class=c>35</span></strong>

עַל־כֵּן הִשָּׁמֶר־לָךְ פֶּן־יֶחְשַׁךְ הָאוֹר אֲשֶׁר בְּקִרְבֶּךָ׃ <strong><span class=c>36</span></strong>

וְהִנֵּה אִם־גּוּפְךָ כֻּלּוֹ אוֹר וְאֵין בּוֹ כָּל־דְּבַר־חשֶׁךְ אָז יֵאוֹר

כֻּלּוֹ כְּאִלּוּ יָאִיר לְךָ הַנֵּר בִּבְרַק נָגְהוֹ׃ <strong><span class=c>37</span></strong>

וַיְהִי בְדַבְּרוֹ וַיְבַקֵּשׁ מִמֶּנּוּ פָּרוּשׁ אֶחָד לֶאֱכֹל אִתּוֹ לָחֶם

וַיָּבֹא הַבַּיְתָה וַיַּסֵּב׃ <strong><span class=c>38</span></strong> וַיַּרְא הַפָּרוּשׁ

וַיִּתְמַהּ אֲשֶׁר לֹא־נָטַל יָדָיו רִאשׁוֹנָה לִפְנֵי הַסְּעוּדָה׃ <strong><span class=c>39</span></strong>

וַיֹּאמֶר אֵלָיו הָאָדוֹן הֵן עַתָּה הַפְּרוּשִׁים מְטַהֲרִים אַתֶּם

אֶת־הַכּוֹס וְהַקְּעָרָה מִחוּץ וְקִרְבְּכֶם מָלֵא גָּזֵל וָרָשַׁע׃ <strong><span class=c>40</span></strong>

הַכְּסִילִים הֲלֹא עֹשֵׂה חוּצוֹ שֶׁל דָּבָר גַּם־עָשָׂה אֶת־תּוֹכוֹ׃ <strong><span class=c>41</span></strong>

אֲבָל־תְּנוּ לִצְדָקָה אֵת אֲשֶׁר־בָּם וְהִנֵּה הַכֹּל טָהוֹר לָכֶם׃ <strong><span class=c>42</span></strong>

אוֹי לָכֶם הַפְּרוּשִׁים הַמְעַשְּׂרִים אֶת־הַמִּנְתָּא וְאֶת־הַפִּיגַם וְאֵת

כָּל־הַיָּרָק וּמַנִּיחִים אֶת־הַמִּשְׁפָּט וְאֵת אַהֲבַת אֱלֹהִים וַעֲלֵיכֶם

לַעֲשׂוֹת אֶת־אֵלֶּה וְלֹא לְהַנִּיחַ גַּם אֶת־אֵלֶּה׃ <strong><span class=c>43</span></strong> אוֹי

לָכֶם הַפְּרוּשִׁים כִּי תְאֵהֲבוּ לָשֶׁבֶת רִאשֹׁנִים בְּבָתֵּי כְנֵסִיּוֹת

וְשֶׁיִּשְׁאֲלוּ בִשְׁלוֹמְכֶם בַּשְּׁוָקִים׃ <strong><span class=c>44</span></strong> אוֹי לָכֶם

(הַסּוֹפְרִים וְהַפְּרוּשִׁים הַחֲנֵפִים) כִּי אַתֶּם כַּקְּבָרִים אֲשֶׁר

אֵינָם נִכָּרִים וּבְנֵי הָאָדָם מִתְהַלְּכִים עֲלֵיהֶם וְלֹא יָדָעוּ׃ <strong><span class=c>45</span></strong>

וַיַּעַן אֶחָד מֵחַכְמֵי הַתּוֹרָה וַיֹּאמֶר אֵלָיו רַבִּי בִּדְבָרֶיךָ אֵלֶּה

תֵּחָרֵף גַּם־אֹתָנוּ׃ <strong><span class=c>46</span></strong> וַיֹּאמֶר אוֹי לָכֶם חַכְמֵי הַתּוֹרָה

גַּם אַתֶּם כִּי עֹמְסִים אַתֶּם עַל־בְּנֵי הָאָדָם מַשָּׂאוֹת כְּבֵדִים

מִסְּבֹל וְאַתֶּם בְּעַצְמְכֶם אֵינְכֶם נֹגְעִים בַּמַּשָּׂאוֹת גַּם־בְּאַחַת

מֵאֶצְבְּעוֹתֵיכֶם׃ <strong><span class=c>47</span></strong> אוֹי לָכֶם כִּי־בוֹנִים אַתֶּם

נְפָשׁוֹת עַל־קִבְרוֹת הַנְּבִיאִים וַאֲבוֹתֵיכֶם הָרְגוּ אוֹתָם׃ <strong><span class=c>48</span></strong>

וּבְכֵן עֵדִים אַתֶּם וְרוֹצִים בְּמַעֲשֵׂי אֲבוֹתֵיכֶם כִּי הֵמָּה הָרְגוּ

אוֹתָם וְאַתֶּם בּוֹנִים אֶת־קִבְרֵיהֶם׃ <strong><span class=c>49</span></strong> בַּעֲבוּר זֹאת

גַּם־אָמְרָה חָכְמַת הָאֱלֹהִים אֶשְׁלַח אֲלֵיהֶם נְבִיאִים וּשְׁלִיחִים

וּמֵהֶם יַהַרְגוּ וְיִרְדֹּפוּ׃ <strong><span class=c>50</span></strong> לְמַעַן יִדָּרֵשׁ

מִן־הַדּוֹר הַזֶּה דַּם כָּל־הַנְּבִיאִים אֲשֶׁר נִשְׁפַּךְ לְמִן־הִוָּסֵד

הָאָרֶץ׃ <strong><span class=c>51</span></strong> מִדַּם־הֶבֶל עַד־דַּם זְכַרְיָהוּ אֲשֶׁר נֶהֱרַג

בֵּין הַמִּזְבֵּחַ וְלַבָּיִת אָכֵן אֹמֵר אֲנִי לָכֶם דָּרוֹשׁ יִדָּרֵשׁ

מִן־הַדּוֹר הַזֶּה׃ <strong><span class=c>52</span></strong> אוֹי לָכֶם חַכְמֵי הַתּוֹרָה

כִּי־הֲסִירֹתֶם אֶת־מַפְתֵּח הַדָּעַת אַתֶּם לֹא־בָאתֶם וְאֶת־הַבָּאִים

מְנַעְתֶּם׃ <strong><span class=c>53</span></strong> וַיְהִי כְּדַבְּרוֹ לָהֶם אֶת־הַדְּבָרִים

הָאֵלֶּה וַיָּחֵלּוּ הַסּוֹפְרִים וְהַפְּרוּשִׁים לִצְרֹר אוֹתוֹ מְאֹד

וּלְהַקְשׁוֹת לוֹ דְּבָרִים הַרְבֵּה׃ <strong><span class=c>54</span></strong> וַיֶּאֶרְבוּ לוֹ

לִלְכֹּד דָּבָר מִפִּיהוּ לְמַעַן יִמְצְאוּ עָלָיו עֲלִילֹת דְּבָרִים׃</p>
<p><strong><span class=g>יב</span></strong>&nbsp;&nbsp; וַיְהִי עַד־כֹּה וְעַד־כֹּה בְּהִתְאַסֵּף רִבֲבוֹת עָם עַד כִּי־לָחֲצוּ אִישׁ

אֶת־רֵעֵהוּ וַיָּחֶל לְדַבֵּר אֶל־תַּלְמִידָיו לֵאמֹר בָּרִאשׁוֹנָה הִשָּׁמְרוּ

לְנַפְשֹׁתֵיכֶם מִשְּׂאוֹר הַפְּרוּשִׁים שֶׁהוּא הַחֲנֻפָּה׃ <strong><span class=c>2</span></strong>

וְאֵין דָּבָר מְכֻסֶּה אֲשֶׁר לֹא יִגָּלֶה וְלֹא סָתוּם אֲשֶׁר לֹא יִוָּדֵעַ׃ <strong><span class=c>3</span></strong>

לָכֵן כָּל־אֲשֶׁר דִּבַּרְתֶּם בַּחשֶׁךְ בָּאוֹר יִשָּׁמֵעַ וְאֶת־אֲשֶׁר

לְחַשְׁתֶּם בַּחֲדָרִים קָרֹא יִקָּרֵא מֵעַל־הַגַּגּוֹת׃ <strong><span class=c>4</span></strong>

וַאֲנִי אֹמֵר לָכֶם יְדִידָי אַל־תִּירְאוּ מִן־הַמְמִיתִים אֶת־הַגּוּף

וְאַחֲרֵי־כֵן אֵין־לְאֵל יָדָם לְהָרַע עוֹד׃ <strong><span class=c>5</span></strong> אֲבָל אוֹרֶה

אֶתְכֶם אֵת אֲשֶׁר תִּירָאוּ יְראוּ אֶת־אֲשֶׁר בְּיָדוֹ לְהָמִית וְאַחַר

לְהַשְׁלִיךְ אֶל־גֵּיהִנֹּם אָכֵן אֲנִי אֹמֵר לָכֶם אוֹתוֹ תִּירָאוּן׃ <strong><span class=c>6</span></strong>

הֲלֹא תִמָּכַרְנָה חָמֵשׁ צִפֳּרִים בִּשְׁנֵי אִסָּרִים וְאֵין־אַחַת מֵהֶן

נִשְׁכַּחַת לִפְנֵי הָאֱלֹהִים׃ <strong><span class=c>7</span></strong> וְאַתֶּם גַּם־שַׂעֲרוֹת

רֹאשְׁכֶם נִמְנוֹת כֻּלָּן לָכֵן אַל־תִּירָאוּ יְקַרְתֶּם מִצִּפֳּרִים רַבּוֹת׃
<strong><span class=c>8</span></strong> וַאֲנִי אֹמֵר לָכֶם כֹּל אֲשֶׁר יוֹדֶה בִי לִפְנֵי הָאָדָם

גַּם בֶּן־הָאָדָם יוֹדֶה בוֹ לִפְנֵי מַלְאֲכֵי אֱלֹהִים׃ <strong><span class=c>9</span></strong>

וְהַמְכַחֵשׁ בִּי לִפְנֵי הָאָדָם הוּא יְכֻחַשׁ לִפְנֵי מַלְאֲכֵי אֱלֹהִים׃ <strong><span class=c>10</span></strong>

וְכֹל אֲשֶׁר יְדַבֵּר חֶרְפָּה עַל־בֶּן־הָאָדָם יִסָּלַח לוֹ וְהַמְגַדֵּף

אֶת־רוּחַ הַקֹּדֶשׁ לֹא יִסָּלַח לוֹ׃ <strong><span class=c>11</span></strong> וְכַאֲשֶׁר יָבִיאוּ

אֶתְכֶם אֶל־בָּתֵּי כְנֵסִיּוֹת וְלִפְנֵי הָרָשֻׁיּוֹת וְהַשַּׁלִּיטִים

אַל־תִּדְאֲגוּ אֵיךְ תִּצְטַדְּקוּ וּבַמֶּה תִּצְטַדְּקוּ וּמַה־תְּדַבֵּרוּ׃ <strong><span class=c>12</span></strong>

כִּי־רוּחַ הַקֹּדֶשׁ הוּא יוֹרֶה אֶתְכֶם בַּשָּׁעָה הַהִיא אֶת־הַנָּכוֹן

לְדַבֵּר׃ <strong><span class=c>13</span></strong> וַיֹּאמֶר אֵלָיו אֶחָד מִן־הָעָם רַבִּי אֱמָר־נָא

אֶל־אָחִי וְיַחֲלֹק אִתִּי אֶת־הַיְרֻשָּׁה׃ <strong><span class=c>14</span></strong> וַיֹּאמֶר

אֵלָיו בֶּן־אָדָם מִי שָׂמַנִי עֲלֵיכֶם לְשֹׁפֵט וְלִמְחַלֵּק׃ <strong><span class=c>15</span></strong>

וַיֹּאמֶר אֲלֵיהֶם רְאוּ וְהִשָּׁמְרוּ לָכֶם מִבְּצֹעַ בָּצַע כִּי חַיֵּי

הָאָדָם אֵינָם תְּלוּיִם בְּהַרְבּוֹת קִנְיָנָיו׃ <strong><span class=c>16</span></strong>

וַיִּשָּׂא מְשָׁלוֹ וַיֹּאמֶר אֲלֵיהֶם לֵאמֹר שְׂדֵה אִישׁ עָשִׁיר אֶחָד עָשָׂה

תְּבוּאָה הַרְבֵּה׃ <strong><span class=c>17</span></strong> וַיַּחְשֹׁב בְּלִבּוֹ לֵאמֹר

מָה־אֶעֱשֶׂה כִּי אֵין־לִי מָקוֹם לֶאֱסוֹף אֶת־תְּבוּאָתִי׃ <strong><span class=c>18</span></strong>

וַיֹּאמֶר אֶת־זֹאת אֶעֱשֶׂה הָרֹס אֲסָמַי וּבָנֹה גְּדוֹלִים מֵהֶם וְאֶכְנְסָה

שָׁמָּה אֶת־כָּל־יְבוּלִי וְטוּבִי׃ <strong><span class=c>19</span></strong> וְאֹמַר לְנַפְשִׁי

נַפְשִׁי יֶשׁ־לָךְ טוֹבָה הַרְבֵּה לְשָׁנִים רַבּוֹת הִנָּפְשִׁי אִכְלִי שְׁתִי

וְשִׂישִׂי׃ <strong><span class=c>20</span></strong> וְהָאֱלֹהִים אָמַר לוֹ אַתָּה הַכְּסִיל

בְּעֶצֶם הַלַּיְלָה הַזֶּה יִדְרְשׁוּ מִמְּךָ אֶת־נַפְשֶׁךָ וַאֲשֶׁר הֲכִינוֹתָ

לְּךָ לְמִי יִהְיֶה׃ <strong><span class=c>21</span></strong> זֶה חֵלֶק הָאֹצֵר לוֹ אֹצָרוֹת וְלֹא

יַעְשִׁיר בֵּאלֹהִים׃ <strong><span class=c>22</span></strong> וַיֹּאמֶר אֶל־תַּלְמִידָיו לָכֵן

אֲנִי אֹמֵר לָכֶם אַל־תִּדְאֲגוּ לְנַפְשְׁכֶם מַה־תֹּאכְלוּ וְלֹא לְגוּפְכֶם

מַה־תִּלְבָּשׁוּ׃ <strong><span class=c>23</span></strong> הַנֶּפֶשׁ יְקָרָה הִיא מִן־הַמָּזוֹן

וְהַגּוּף יָקָר מִן־הַמַּלְבּוּשׁ׃ <strong><span class=c>24</span></strong> הִתְבּוֹנֲנוּ אֶל־הָעֹרְבִים

אֲשֶׁר לֹא יִזְרְעוּ וְלֹא יִקְצֹרוּ וְגַם־אֵין לָהֶם מְגוּרָה וְאוֹצָר

וְהָאֱלֹהִים מְכַלְכֵּל אוֹתָם וּמַה־יְּקָרִים אַתֶּם מִן־הָעוֹף׃ <strong><span class=c>25</span></strong>

וּמִי־זֶה מִכֶּם אֲשֶׁר בְּדַאֲגָתוֹ יוּכַל לְהוֹסִיף אַמָּה אַחַת

עַל־קוֹמָתוֹ׃ <strong><span class=c>26</span></strong> וְעַתָּה הֵן־מְעַט מִזְעָר לַעֲשׂוֹת לֹא

תוּכָלוּ וְלַיּוֹתֵר מַה־תִּדְאָגוּ׃ <strong><span class=c>27</span></strong> הִתְבּוֹנֲנוּ

אֶל־הַשּׁוֹשַׁנִּים הַצֹּמְחוֹת וְאֵינָן טֹוֹת וְאֵינָן אֹרְגוֹת וַאֲנִי אֹמֵר

לָכֶם גַּם־שְׁלֹמֹה בְּכָל־הֲדָרוֹ לֹא־הָיָה לָבוּשׁ כְּאַחַת מֵהֵנָּה׃ <strong><span class=c>28</span></strong>

וְאִם־כָּכָה יַלְבִּישׁ אֱלֹהִים אֶת־חֲצִיר הַשָּׂדֶה אֲשֶׁר הַיּוֹם יֶשְׁנוֹ

וּמָחָר יֻשְׁלַךְ לְתוֹךְ הַתַּנּוּר אַף כִּי־אֶתְכֶם קְטַנֵּי אֱמוּנָה׃ <strong><span class=c>29</span></strong>

גַּם־אַתֶּם אַל־תִּדְרְשׁוּ מַה־תֹּאכְלוּ וּמַה־תִּשְׁתּוּ וְאַל־תְּהַלְּכוּ

בִּגְדֹלוֹת׃ <strong><span class=c>30</span></strong> כִּי אֶת־כָּל־אֵלֶּה מְבַקְשִׁים גּוֹיֵי הָאָרֶץ

וַאֲבִיכֶם הוּא יוֹדֵעַ כִּי־צְרִיכִים אַתֶּם לָאֵלֶּה׃ <strong><span class=c>31</span></strong>

אַךְ דִּרְשׁוּ אֶת־מַלְכוּת הָאֱלֹהִים וְנוֹסַף לָכֶם כָּל־אֵלֶּה׃ <strong><span class=c>32</span></strong>

אַל־תִּירָא הָעֵדֶר הַקָּטָן כִּי רָצָה אֲבִיכֶם לָתֶת לָכֶם אֵת הַמַּלְכוּת׃ <strong><span class=c>33</span></strong>

מִכְרוּ אֶת־אֲשֶׁר לָכֶם וּתְנוּ צְדָקָה עֲשׂוֹּ לָכֶם כִּיסִים אֲשֶׁר לֹא

יִבְלוּ וְאוֹצָר בַּשָּׁמַיִם אֲשֶׁר לֹא יִגָּרַע לְעוֹלָם אֲשֶׁר גַּנָּב

לֹא־יִקְרַב אֵלָיו וְסָס לֹא יֹאכְלֵהוּ׃ <strong><span class=c>34</span></strong> כִּי־בִמְקוֹם

אוֹצַרְכֶם שָׁם יִהְיֶה גַם־לְבַבְכֶם׃ <strong><span class=c>35</span></strong> מָתְנֵיכֶם יִהְיוּ

חֲגוּרִים וְהַנֵּרוֹת דֹּלְקִים׃ <strong><span class=c>36</span></strong> וְאַתֶּם הֱיוּ דֹמִים

לָאֲנָשִׁים הַמְחַכִּים לָאֲדֹנֵיהֶם מָתַי יָשׁוּב מִן־הַחֲתֻנָּה וְכַאֲשֶׁר

יָבוֹא וְדָפַק יִפְתְּחוּ־לוֹ כְּרָגַע׃ <strong><span class=c>37</span></strong> אַשְׁרֵי הָעֲבָדִים

הָהֵם אֲשֶׁר הָאָדוֹן בְּבוֹאוֹ יִמְצָאֵם שֹׁקְדִים אָמֵן אֹמֵר אֲנִי לָכֶם

כִּי יִתְאַזֵּר וְיוֹשִׁיבֵם וְהָלַךְ וְשֵׁרֵת אוֹתָם׃ <strong><span class=c>38</span></strong>

וְאִם־יָבוֹא בָּאַשְׁמֻרָה הַשֵּׁנִית אוֹ בָּאַשְׁמֻרָה הַשְּׁלִישִׁית

וְיִמְצָא כֵן אַשְׁרֵי הָעֲבָדִים הָהֵם׃ <strong><span class=c>39</span></strong> וְזֹאת דְּעוּ כִּי

אִלּוּ יָדַע בַּעַל הַבַּיִת בְּאֵי־זוֹ שָׁעָה יָבוֹא הַגַּנָּב כִּי־עַתָּה

שָׁקַד וְלֹא־נָתַן לַחְתֹּר אֶת־בֵּיתוֹ׃ <strong><span class=c>40</span></strong> לָכֵן גַּם־אַתֶּם

הֱיוּ נְכוֹנִים כִּי בְשָׁעָה אֲשֶׁר לֹא פִלַּלְתֶּם יָבוֹא בֶּן־הָאָדָם׃ <strong><span class=c>41</span></strong>

וַיֹּאמֶר פֶּטְרוֹס אֲדֹנֵינוּ הֲלָנוּ אַתָּה אֹמֵר אֶת־הַמָּשָׁל הַזֶּה

אִם־גַּם לְכָל־אָדָם׃ <strong><span class=c>42</span></strong> וַיֹּאמֶר הָאָדוֹן מִי־הוּא אֵפוֹא

הַסֹּכֵן הַנֶּאֱמָן וְהַנָּבוֹן אֲשֶׁר יַפְקִידֵהוּ הָאָדוֹן עַל־עֲבָדָיו לָתֵת

אֶת־אֲרֻחָתָם בְּעִתּוֹ׃ <strong><span class=c>43</span></strong> אַשְׁרֵי הָעֶבֶד הַהוּא אֲשֶׁר

יָבֹא אֲדֹנָיו וְיִמְצָאֵהוּ עֹשֶׂה כֵן׃ <strong><span class=c>44</span></strong> אֱמֶת אַגִּיד

לָכֶם כִּי עַל־כֹּל אֲשֶׁר־יֵשׁ־לוֹ יַפְקִידֵהוּ׃ <strong><span class=c>45</span></strong> וְהָעֶבֶד

הַהוּא אִם־יֹאמַר בְּלִבּוֹ מְאַחֵר אֲדֹנִי לָבוֹא וְהֵחֵל לְהַכּוֹת

אֶת־הָעֲבָדִים וְאֶת־הַשְּׁפָחוֹת וְלֶאֱכֹל וְלִשְׁתּוֹת וְלִשְׁכֹּר׃ <strong><span class=c>46</span></strong>

בּוֹא יָבוֹא אֲדֹנֵי הָעֶבֶד הַהוּא בְּיוֹם לֹא־יְצַפֶּה וּבְשָׁעָה לֹא יֵדָע

וִישַׁסֵּף אוֹתוֹ וְשָׂם אֶת־חֶלְקוֹ עִם־הַסּוֹרֲרִים׃ <strong><span class=c>47</span></strong>

וְהָעֶבֶד הַהוּא אֲשֶׁר יָדַע אֶת־רְצוֹן אֲדֹנָיו וְלֹא הֵכִין וְלֹא־עָשָׂה

כִרְצוֹנוֹ יֻכֶּה מַכּוֹת רַבּוֹת׃ <strong><span class=c>48</span></strong> וַאֲשֶׁר לֹא־יָדַע

וְעָשָׂה דְבָרִים אֲשֶׁר הוּא חַיָּב עֲלֵיהֶם מַכּוֹת לֹא־יֻכֶּה כִּי אִם־מְעָט

כִּי כָל־אִישׁ אֲשֶׁר נִתַּן־לוֹ הַרְבֵּה דָּרוֹשׁ יִדָּרֵשׁ מִמֶּנּוּ הַרְבֵּה

וַאֲשֶׁר הִפְקִידוּ בְיָדוֹ הַרְבֵּה יִשְׁאֲלוּ מֵאִתּוֹ יוֹתֵר׃ <strong><span class=c>49</span></strong>

אֲנִי בָּאתִי לְשַׁלַּח אֵשׁ בָּאָרֶץ וּמֶה־חָפַצְתִּי כִּי כְבָר בָּעָרָה׃ <strong><span class=c>50</span></strong>

וְיֵשׁ לִי לְהִטָּבֵל טְבִילָה אֶחָת וּמַה־יֵּצַר לִי עַד כִּי־תְכֻלֶּה׃ <strong><span class=c>51</span></strong>

הַאֹמְרִים אַתֶּם שֶׁבָּאתִי לָתֵת שָׁלוֹם בָּאָרֶץ אֲנִי אֹמֵר לָכֶם לֹא כִּי

אִם־מַחֲלֹקֶת׃ <strong><span class=c>52</span></strong> כִּי מֵעַתָּה חֲמִשָּׁה בְּבַיִת אֶחָד

יֵחָלֵקוּ שְׁלשָׁה עַל־שְׁנַיִם וּשְׁנַיִם עַל־שְׁלשָׁה׃ <strong><span class=c>53</span></strong>

הָאָב יֵחָלֵק עַל־הַבֵּן וְהַבֵּן עַל־הָאָב הָאֵם עַל־הַבַּת וְהַבַּת עַל־הָאֵם

הֶחָמוֹת עַל־הַכַּלָּה וְהַכַּלָּה עַל־הֶחָמוֹת׃ <strong><span class=c>54</span></strong> וַיֹּאמֶר

גַּם אֶל־הֲמוֹן הָעָם כִּרְאֹתְכֶם אֶת־הָעָב עֹלֶה בַמַּעֲרָב וַאֲמַרְתֶּם

גֶּשֶׁם בָּא וְכֵן יִהְיֶה׃ <strong><span class=c>55</span></strong> וְאִם־נָשְׁבָה רוּחַ הַנֶּגֶב

תֹּאמְרוּ הִנֵּה חֹם בָּא וְגַם יָבוֹא׃ <strong><span class=c>56</span></strong> הַחֲנֵפִים יֹדְעִים

אַתֶּם לִבְחֹן אֶת־פְּנֵי הָאָרֶץ וְהַשָּׁמָיִם וְאֶת־הָעֵת הַזֹּאת אֵיךְ לֹא

תִבְחֲנוּ אֹתָהּ׃ <strong><span class=c>57</span></strong> מַדּוּעַ מֵעַצְמְכֶם אֵינְכֶם דָּנִים

דִּין אֱמֶת׃ <strong><span class=c>58</span></strong> כִּי בְּלֶכְתְּךָ אֶל־הַשַּׂר עִם־אִישׁ

רִיבֶךָ הִשְׁתַּדֵּל לְהִנָּצֵל מִמֶּנּוּ בְּעוֹדְךָ בַדָּרֶךְ פֶּן־יִסְחַב

אוֹתְךָ אֶל־הַשֹּׁפֵט וְהַשֹּׁפֵט יִמְסָרְךָ אֶל־הַשּׁוֹטֵר וְהַשּׁוֹטֵר

יַשְׁלִיכְךָ אֶל־בֵּית הַכֶּלֶא׃ <strong><span class=c>59</span></strong> וַאֲנִי אֹמֵר לְךָ לֹא

תֵצֵא מִשָּׁם עַד אִם־שִׁלַּמְתָּ גַּם אֶת־הַפְּרוּטָה הָאַחֲרוֹנָה׃</p>
<p><strong><span class=g>יג</span></strong>&nbsp;&nbsp; וַיָּבֹאוּ אֲנָשִׁים בָּעֵת הַהִיא וַיַּגִּידוּ לוֹ אֶת־דְּבַר הַגְּלִילִים

אֲשֶׁר עֵרַב פִּילָטוֹס דָּמָם עִם־זִבְחֵיהֶם׃ <strong><span class=c>2</span></strong> וַיַּעַן

יֵשׁוּעַ וַיֹּאמֶר אֲלֵיהֶם הַאֹמְרִים אַתֶּם שֶׁהַגְּלִילִים הָאֵלֶּה הָיוּ

חַטָּאִים מִכָּל־אַנְשֵׁי הַגָּלִיל כִּי מְצָאָם כַּדָּבָר הַזֶּה׃ <strong><span class=c>3</span></strong>

לֹא כִּי־אֹמֵר אֲנִי לָכֶם אִם־לֹא תָשׁוּבוּ גַּם־אַתֶּם כֻּלְּכֶם תֹּאבֵדוּ׃ <strong><span class=c>4</span></strong>

אוֹ שְׁמֹנָה הֶעָשָׂר הָהֵם אֲשֶׁר נָפַל עֲלֵיהֶם הַמִּגְדָּל בְּשִׁלּחַ

וַיְמִיתֵם הַאֹמְרִים אַתֶּם שֶׁהָיוּ אֲשֵׁמִים מִכָּל־הָאֲנָשִׁים הַיּשְׁבִים

בִּירוּשָׁלָיִם׃ <strong><span class=c>5</span></strong> לֹא כִּי־אֹמֵר אֲנִי לָכֶם אִם־לֹא

תָשׁוּבוּ גַּם־אַתֶּם כֻּלְּכֶם תֹּאבֵדוּ׃ <strong><span class=c>6</span></strong> וַיִּשָׂא

מְשָׁלוֹ וַיֹּאמַר אִישׁ אֶחָד הָיְתָה־לּוֹ תְאֵנָה נְטוּעָה בְכַרְמוֹ וַיָּבֹא

לְבַקֶּשׁ־בָּהּ פְּרִי וְלֹא מָצָא׃ <strong><span class=c>7</span></strong> וַיֹּאמֶר אֶל־הַכֹּרֵם

הִנֵּה־זֶה שָׁלשׁ שָׁנִים אָנֹכִי בָא לְבַקֵּשׁ פְּרִי בַּתְּאֵנָה הַזֹּאת

וְלֹא מָצָאתִי כְּרֹת אוֹתָהּ לָמָּה־זֶּה תַשְׁחִית אֵת הָאֲדָמָה׃ <strong><span class=c>8</span></strong>

וַיַּעַן וַיֹּאמֶר אֵלָיו אֲדֹנִי הַנִּיחָה אֹתָהּ עוֹד הַשָּׁנָה הַזֹּאת עַד

אֲשֶׁר־עֲזַקְתִּיהָ וְשַׂמְתִּי דֹמֶן לָהּ׃ <strong><span class=c>9</span></strong> אוּלַי תַּעֲשֶׂה

פֶרִי וְאִם־לֹא תַעֲשֶׂה וְכָרַתָּ אֹתָהּ בַּשָּׁנָה הָאֲחֶרֶת׃ <strong><span class=c>10</span></strong>

וַיְהִי הוּא מְלַמֵּד בְּיוֹם הַשַּׁבָּת בְּבֵית כְּנֵסֶת אֶחָד׃ <strong><span class=c>11</span></strong>

וְהִנֵּה אִשָּׁה אֲשֶׁר בָּהּ רוּחַ־חֳלִי כִּשְׁמֹנֶה עֶשְׂרֵה שָׁנָה וְהִיא

כְפוּפָה וְלֹא יָכְלָה לָקוּם קוֹמָה זְקוּפָה׃ <strong><span class=c>12</span></strong> וַיַּרְא

יֵשׁוּעַ וַיִּקְרָא אֵלֶיהָ וַיֹּאמֶר לָהּ אִשָּׁה הֵחָלְצִי מֵחָלְיֵךְ׃ <strong><span class=c>13</span></strong>

וַיָּשֶׂם יָדָיו עָלֶיהָ וּכְרֶגַע קָמָה וְתִּתְעוֹדָד וַתְּשַׁבַּח

אֶת־הָאֱלֹהִים׃ <strong><span class=c>14</span></strong> וַיִּכְעַס רֹאשׁ הַכְּנֵסֶת עַל־אֲשֶׁר

רִפָּא יֵשׁוּעַ בַּשַּׁבָּת וַיַּעַן וַיֹּאמֶר אֶל־הָעָם שֵׁשֶׁת יָמִים הֵם

אֲשֶׁר תֵּעָשֶׂה בָהֶם מְלָאכָה בָּאֵלֶּה בֹּאוּ וְהֵרָפְאוּ וְלֹא בְּיוֹם

הַשַּׁבָּת׃ <strong><span class=c>15</span></strong> וַיַּעַן הָאָדוֹן וַיֹּאמֶר אֵלָיו הֶחָנֵף

הֲלֹא יַתִּיר אִישׁ מִכֶּם בַּשַּׁבָּת אֶת־שׁוֹרוֹ אוֹ אֶת־חֲמֹרוֹ מִן־הָאֵבוּס

וְיוֹלִיכֵהוּ לְהַשְׁקֹתוֹ׃ <strong><span class=c>16</span></strong> וְזֹאת אֲשֶׁר הִיא

בַּת־אַבְרָהָם וַאֲשֶׁר הַשָּׂטָן אֲסָרָהּ זֶה שְׁמֹנֶה עֶשְׂרֵה שָׁנָה הֲלֹא

תֻתַּר מִמּוֹסְרוֹתֶיהָ בְּיוֹם הַשַּׁבָּת׃ <strong><span class=c>17</span></strong> וַיְהִי

כְּאָמְרוֹ אֶת־הַדְּבָרִים הָאֵלֶּה נִכְלְמוּ כָּל־מִתְקוֹמֲמָיו וַיִּשְׂמַח

כָּל־הָעָם עַל־כָּל־הַנִּפְלָאוֹת הַנַּעֲשׂוֹת עַל־יָדוֹ׃ <strong><span class=c>18</span></strong>

וַיֹּאמַר לְמָה דוֹמָה מַלְכוּת הָאֱלֹהִים וְאֶל־מָה אַמְשִׁילֶנָּה׃ <strong><span class=c>19</span></strong>

דּוֹמָה הִיא לְגַרְגַּר שֶׁל־חַרְדָּל אֲשֶׁר לְקָחוֹ אִישׁ וַיְשִׂימֵהוּ

בְגַנּוֹ וַיִּצְמַח וַיְהִי לְעֵץ גָּדוֹל וְעוֹף הַשָּׁמַיִם יְקַנֵּן

בַּעֲנָפָיו׃ <strong><span class=c>20</span></strong> וַיֹּאמֶר עוֹד אֶל־מָה אֲדַמֶּה אֵת מַלְכוּת

הָאֱלֹהִים׃ <strong><span class=c>21</span></strong> דּוֹמָה הִיא לִשְׂאֹר אֲשֶׁר לְקָחַתּוּ אִשָּׁה

וַתִּטְמְנֵהוּ בִּשְׁלשׁ סְאִים קֶמַח עַד אֲשֶׁר־יֶחְמַץ כֻּלּוֹ׃ <strong><span class=c>22</span></strong>

וַיַּעֲבֹר בֶּעָרִים וּבַכְּפָרִים עָבוֹר וְלַמֵּד וַיֵּלֶךְ לְדַרְכּוֹ לָבוֹא

יְרוּשָׁלָיִם׃ <strong><span class=c>23</span></strong> וַיִּשְׁאָלֵהוּ אִישׁ לֵאמֹר אֲדֹנֵינוּ

הַמְעַט הֵם הַנּוֹשָׁעִים׃ <strong><span class=c>24</span></strong> וַיֹּאמֶר אֲלֵיהֶם הִתְאַמְּצוּ

לָבוֹא בַּפֶּתַח הַצָּר כִּי־אֹמֵר אֲנִי לָכֶם רַבִּים יְבַקְשׁוּ לָבוֹא וְלֹא

יוּכָלוּ׃ <strong><span class=c>25</span></strong> מִיּוֹם אֲשֶׁר יָקוּם בַּעַל הַבַּיִת וְסָגַר

אֶת־הַדָּלֶת וְתָחֵלּוּ לַעֲמֹד בַּחוּץ וְלִדְפֹּק עַל־הַדֶּלֶת לֵאמֹר

אֲדֹנֵינוּ פְּתַח־לָנוּ וְעָנָה וְאָמַר אֲלֵיכֶם אֵינֶנִּי יוֹדֵעַ אֶתְכֶם

מֵאַיִן אַתֶּם׃ <strong><span class=c>26</span></strong> אָז תָּחֵלּוּ לֵאמֹר הֲלֹא אָכַלְנוּ

וְשָׁתִינוּ לְפָנֶיךָ וּבִרְחֹבוֹתֵינוּ לִמָּדְתָּ׃ <strong><span class=c>27</span></strong>

וְיֹאמַר אֲנִי אֹמֵר לָכֶם אֵינֶנִּי יוֹדֵעַ אֶתְכֶם מֵאַיִן אַתֶּם סוּרוּ

מִמֶּנִּי כָּל־פֹּעֲלֵי הָאָוֶן׃ <strong><span class=c>28</span></strong> וְשָׁם תִּהְיֶה הַיְלָלָה

וַחֲּרֹק הַשִּׁנָיִם כַּאֲשֶׁר תִּרְאוּ אֶת־אַבְרָהָם וְיִצְחָק וְיַעֲקֹב

וְאֶת־כָּל־הַנְּבִיאִים בְּמַלְכוּת הָאֱלֹהִים וְאַתֶּם מְגֹרָשִׁים הַחוּצָה׃ <strong><span class=c>29</span></strong>

וְיָבֹאוּ מִמִּזְרָח וּמִמַּעֲרָב וּמִצָּפוֹן וּמִדָּרוֹם וְיָסֵבּוּ

בְּמַלְכוּת הָאֱלֹהִים׃ <strong><span class=c>30</span></strong> וְהִנֵּה יֵשׁ אַחֲרוֹנִים אֲשֶׁר

יִהְיוּ רִאשׁוֹנִים וְרִאשׁוֹנִים אֲשֶׁר יִהְיוּ אַחֲרוֹנִים׃ <strong><span class=c>31</span></strong>

בַּיּוֹם הַהוּא נִגְּשׁוּ מִן־הַפְּרוּשִׁים וַיֹּאמְרוּ אֵלָיו צֵא וְלֵךְ

מִזֶּה כִּי הוֹרְדוֹס מְבַקֵּשׁ לְהָרְגֶךָ׃ <strong><span class=c>32</span></strong> וַיֹּאמֶר

אֲלֵיהֶם לְכוּ וְאִמְרוּ אֶל־הַשּׁוּעָל הַזֶּה הִנְנִי מְגָרֵשׁ שֵׁדִים וּפֹעֵל

רְפוּאוֹת הַיּוֹם וּמָחָר וּבַיּוֹם הַשְּׁלִישִׁי אָבֹא עַד־קִצִּי׃ <strong><span class=c>33</span></strong>

אֲבָל הָלוֹךְ אֵלֵךְ הַיּוֹם וּמָחָר וּמִמָּחֳרָתוֹ כִּי לֹא־יִתָּכֵן אֲשֶׁר

יֹאבַד נָבִיא מִחוּץ לִירוּשָׁלָיִם׃ <strong><span class=c>34</span></strong> יְרוּשָׁלַיִם

יְרוּשָׁלַיִם הַהֹרֶגֶת אֶת־הַנְּבִיאִים וְהַסֹּקֶלֶת אֶת־הַנִּשְׁלָחִים

אֵלֶיהָ כַּמֶּה פְעָמִים חָפַצְתִּי לְקַבֵּץ אֶת־בָּנַיִךְ כַּאֲשֶׁר תְּקַבֵּץ

הַתַּרְנְגֹלֶת אֶת־אֶפְרוֹחֶיהָ תַּחַת כְּנָפֶיהָ וְאַתֶּם לֹא אֲבִיתֶם׃ <strong><span class=c>35</span></strong>

הִנֵּה בֵיתְכֶם יֵעָזֵב לָכֶם (שָׁמֵם) וַאֲנִי אֹמֵר לָכֶם כִּי־רָאֹה לֹא

תִרְאוּנִי עַד־בּוֹא הָעֵת אֲשֶׁר תֹּאמְרוּ בָּרוּךְ הַבָּא בְּשֵׁם יְהוָֹה׃</p>
<p><strong><span class=g>יד</span></strong>&nbsp;&nbsp; וַיְהִי בְּבֹאוֹ בַשַּׁבָּת אֶל־בֵּית אֶחָד מֵרָאשֵׁי הַפְּרוּשִׁים לֶאֱכֹל

לָחֶם וְהֵמָּה אֹרְבִים לוֹ׃ <strong><span class=c>2</span></strong> וְהִנֵּה אִישׁ אֶחָד לְפָנָיו

אֲשֶׁר גּוּפוֹ צָבָה מִמָּיִם׃ <strong><span class=c>3</span></strong> וַיַּעַן יֵשׁוּעַ וַיֹּאמֶר

אֶל־הַחֲכָמִים וְאֶל־הַפְּרוּשִׁים לֵאמֹר הֲמֻתָּר לִרְפֹּא בַשַּׁבָּת אִם־לֹא

וַיַּחֲרִישׁוּ׃ <strong><span class=c>4</span></strong> וַיֹּאחֶז־בּוֹ וַיִּרְפָּאֵהוּ

וַיְשַׁלְּחֵהוּ׃ <strong><span class=c>5</span></strong> וַיַּעַן וַיֹּאמֶר אֲלֵיהֶם מִי בָכֶם

הָאִישׁ אֲשֶׁר חֲמֹרוֹ אוֹ שׁוֹרוֹ יִפּוֹל אֶל־הַבְּאֵר וְלֹא־יְמַהֵר

לְהַעֲלוֹתוֹ בְּיוֹם הַשַּׁבָּת׃ <strong><span class=c>6</span></strong> וְלֹא יָדְעוּ לְהָשִׁיב

דָּבָר׃ <strong><span class=c>7</span></strong> וַיִּשָׂא מְשָׁלוֹ אֶל־הַקְּרוּאִים בִּרְאוֹתוֹ

אֶת־אֲשֶׁר בָּחֲרוּ לָהֶם לָשֶׁבֶת בְּרֹאשׁ וַיֹּאמֶר אֲלֵיהֶם׃ <strong><span class=c>8</span></strong>

כִּי־יִקְרָא אֹתְךָ אִישׁ אֶל־הַחֲתֻנָּה אַל־תָּסֵב בְּרֹאשׁ פֶּן־יִקָּרֵא

שָׁמָּה אִישׁ נִכְבָּד מִמֶּךָ׃ <strong><span class=c>9</span></strong> וּבָא הַקֹּרֵא לְךָ וְלוֹ

וְאָמַר אֵלֶיךָ פַּנֵּה מָקוֹם לָזֶה וְאָז תָּקוּם בִּכְלִמָּה לָשֶׁבֶת

בַּמָּקוֹם הָאַחֲרוֹן׃ <strong><span class=c>10</span></strong> וְכִי תִקָּרֵא לֵךְ וְהָסֵב

בַּמָּקוֹם הָאַחֲרוֹן לְמַעַן יָבֹא הַקֹּרֵא לְךָ וְאָמַר אֵלֶיךָ אֲהוּבִי

עֲלֵה לְמַעְלָה מִזֶּה וְהָיָה־לְךָ כָבוֹד לִפְנֵי הַמְסֻבִּים עִמָּךְ׃ <strong><span class=c>11</span></strong>

כִּי כָּל־הַמְרוֹמֵם עַצְמוֹ יִשָּׁפֵל וְהַמַּשְׁפִּיל אֶת עַצְמוֹ יְרוֹמָם׃ <strong><span class=c>12</span></strong>

וְגַם אֶל־הָאִישׁ אֲשֶׁר קָרָא לוֹ אָמַר כִּי תַעֲשֶׂה סְעוּדַת צָהֳרַיִם אוֹ

סְעוּדַת עָרֶב אַל־תִּקְרָא לְאֹהֲבֶיךָ וּלְאַחֶיךָ וְלִקְרוֹבֶיךָ

וְלִשְׁכֵנֶיךָ הָעֲשִׁירִים פֶּן־יִקְרְאוּךָ גַּם־הֵמָּה וְהָיָה לְךָ

לְשִׁלּוּם׃ <strong><span class=c>13</span></strong> אֲבָל כִּי־תַעֲשֶׂה מִשְׁתֶּה קְרָא הָעֲנִיִּים

וְהַנִּדְכָּאִים וְהַפִּסְחִים וְהַעִוְרִים׃ <strong><span class=c>14</span></strong> וְאַשְׁרֶיךָ

בַּאֲשֶׁר אֵין־לָהֶם לְשַׁלֶּם־לָךְ כִּי יְשֻׁלַּם לְךָ בִּתְחִיַּת

הַצַּדִּיקִים׃ <strong><span class=c>15</span></strong> וַיִּשְׁמַע אֶחָד מִן־הַמְסֻבִּים

אֶת־הַדָּבָר הַזֶּה וַיֹּאמֶר אֵלָיו אַשְׁרֵי הָאֹכֵל לֶחֶם בְּמַלְכוּת

הָאֱלֹהִים׃ <strong><span class=c>16</span></strong> וְהוּא אָמַר אֵלָיו אִישׁ אֶחָד עָשָׂה סְעוּדָה

גְדוֹלָה וַיִּקְרָא לָרַבִּים׃ <strong><span class=c>17</span></strong> וַיִּשְׁלַח אֶת־עַבְדּוֹ

לְעֵת הַסְּעוּדָה אֶל־הַקְּרוּאִים לֵאמֹר בֹּאוּ כִּי־הַכֹּל מוּכָן׃ <strong><span class=c>18</span></strong>

וַיָּחֵלּוּ כֻלָּם יַחְדָּו לְהִתְנַצֵּל וַיֹּאמֶר אֵלָיו הָרִאשׁוֹן שָׂדֶה

קָנִיתִי וַהֲלֹא אֵצֵא לִרְאֹתוֹ אֲבַקֵּשׁ מִמְּךָ נַקֵּנִי׃ <strong><span class=c>19</span></strong>

וְאַחֵר אָמָר חֲמֵשֶׁת צִמְדֵי־בָקָר קָנִיתִי וַאֲנִי הֹלֵךְ לִבְחֹן אוֹתָם

אֲבַקֵּשׁ מִמְּךָ נַקֵּנִי׃ <strong><span class=c>20</span></strong> וְאַחֵר אָמָר אִשָּׁה

לָקַחְתִּי וּבִגְלַל הַדָּבָר הַזֶּה לֹא אוּכַל לָבוֹא׃ <strong><span class=c>21</span></strong>

וַיָּבֹא הָעֶבֶד וַיַּגֵּד אֶת־הַדְּבָרִים הָאֵלֶּה לַאדֹנָיו וַיִּקְצֹף בַּעַל

הַבַּיִת וַיֹּאמֶר אֶל־עַבְדּוֹ מַהֵר צֵא אֶל־רְחֹבוֹת הָעִיר וְאֶל־חוּצוֹתֶיהָ

וְהָבֵא הֵנָּה אֶת־הָעֲנִיִּים וְאֶת־הַנִּדְכָּאִים וְאֶת־הַעִוְרִים וְאֶת־הַפִּסְחִים׃
<strong><span class=c>22</span></strong> וַיֹּאמֶר הָעֶבֶד אֲדֹנִי כַּאֲשֶׁר צִוִּיתָ כֵּן נַעֲשָׂה

וְיֶשׁ־עוֹד מָקוֹם׃ <strong><span class=c>23</span></strong> וַיֹּאמֶר הָאָדוֹן אֶל־הָעָבֶד צֵא

אֶל־הַדְּרָכִים וְאֶל־הַגְּדֵרוֹת וּפְצֹר בָּהֶם לָבוֹא לְמַעַן יִמָּלֵא

בֵיתִי׃ <strong><span class=c>24</span></strong> כִּי אֲנִי אֹמֵר לָכֶם אֵין אֶחָד מִן־הָאֲנָשִׁים

הַקְּרוּאִים הָהֵם אֲשֶׁר יִטְעַם סְעוּדָתִי׃ <strong><span class=c>25</span></strong> וַהֲמוֹן

עַם־רָב הֹלְכִים אִתּוֹ וַיִּפֶן וַיֹּאמֶר אֲלֵיהֶם׃ <strong><span class=c>26</span></strong> אִישׁ

כִּי־יָבוֹא אֵלַי וְלֹא יִשְׂנָא אֶת־אָבִיו וְאֶת־אִמּוֹ וְאֶת־אִשְׁתּוֹ

וְאֶת־בָּנָיו וְאֶת־אֶחָיו וְאֶת־אַחְיֹתָיו וְאַף גַּם־אֶת־נַפְשׁוֹ לֹא יוּכַל

לִהְיוֹת תַּלְמִידִי׃ <strong><span class=c>27</span></strong> וַאֲשֶׁר לֹא יִשָׂא אֶת־צְלוּבוֹ

וּבָא אַחֲרָי לֹא יוּכַל לִהְיוֹת תַּלְמִידִי׃ <strong><span class=c>28</span></strong> כִּי מִי

מִכֶּם הֶחָפֵץ לִבְנוֹת מִגְדָּל לֹא יֵשֵׁב רִאשׁוֹנָה וִיחַשֵּׁב

אֶת־הַהוֹצָאוֹת אִם־הַשֵׂג תַּשִׂיג יָדוֹ לְהַשְׁלִימוֹ׃ <strong><span class=c>29</span></strong>

פֶּן־יְיַסֵּד וְלֹא־יוּכַל לְכַלּתוֹ וְהָיָה כָּל־רֹאָיו יָקוּמוּ וְלָעֲגוּ־לוֹ

לֵאמֹר׃ <strong><span class=c>30</span></strong> הָאִישׁ הַזֶּה הֵחֵל לִבְנוֹת וְלֹא יָכֹל

לְכַלּוֹת׃ <strong><span class=c>31</span></strong> אוֹ מִי־הוּא הַמֶּלֶךְ הַקָּם לְהִתְגָּרוֹת

מִלְחָמָה בְּמֶלֶךְ אַחֵר וְלֹא יֵשֵׁב בָּרִאשׁוֹנָה וְיִתְיָעֵץ אִם־יוּכַל

לַעֲרֹךְ בַּעֲשֶׂרֶת אֲלָפִים לִקְרַאת הַבָּא עָלָיו בְּעֶשְׂרִים אָלֶף׃ <strong><span class=c>32</span></strong>

וְאִם־לֹא יוּכַל וְשָׁלַח אֵלָיו מַלְאָכִים בְּעוֹדֶנּוּ מֵרָחוֹק לְבַקֵּשׁ

שָׁלוֹם׃ <strong><span class=c>33</span></strong> וְכֵן כָּל־אִישׁ מִכֶּם אֲשֶׁר לֹא־יַעֲזֹב

כָּל־קִנְיָנָיו לֹא יוּכַל לִהְיוֹת תַּלְמִידִי׃ <strong><span class=c>34</span></strong> טוֹב

הַמֶּלַח וְאִם הַמֶּלַח הָיָה תָפֵל בַּמֶּה יְתֻקָּן׃ <strong><span class=c>35</span></strong> גַּם

לָאֲדָמָה גַּם לַדֹּמֶן לֹא יִצְלַח הַחוּצָה יַשְׁלִיכֻהוּ מִי אֲשֶׁר אָזְנַיִם

לוֹ לִשְׁמֹעַ יִשְׁמָע׃</p>
<p><strong><span class=g>טו</span></strong>&nbsp;&nbsp; וַיְהִי בִּקְרֹב אֵלָיו כָּל־הַמּוֹכְסִים וְהַחַטָּאִים לִשְׁמֹעַ אוֹתוֹ׃ <strong><span class=c>2</span></strong>

וַיִּלּוֹנוּ הַפְּרוּשִׁים וְהַסּוֹפְרִים לֵאמֹר הָאִישׁ הַזֶּה מְקַבֵּל

אֶת־הַחַטָּאִים וְאֹכֵל אִתָּם׃ <strong><span class=c>3</span></strong> וַיִּשָׂא אֶת־הַמָּשָׁל

הַזֶּה וַיֹּאמַר אֲלֵיהֶם׃ <strong><span class=c>4</span></strong> מִי בָכֶם הָאִישׁ אֲשֶׁר־לוֹ

מֵאָה כְבָשִׂים וְאָבַד לוֹ אֶחָד מֵהֶם וְלֹא יִטּוֹשׁ אֶת־הַתִּשְׁעִים

וְתִשְׁעָה בַּמִּדְבָּר וְהָלַךְ אַחֲרֵי הָאֹבֵד עַד כִּי־יִמְצָאֵהוּ׃ <strong><span class=c>5</span></strong>

וְהָיָה כְּמָצְאוֹ אֹתוֹ יְשִׂימֶנּוּ עַל־כְּתֵפָיו בְּשִׂמְחָה׃ <strong><span class=c>6</span></strong>

וּבָא אֶל־בֵּיתוֹ וְקָרָא לְאֹהֲבָיו וְלִשְׁכֵנָיו יַחַד לֵאמֹר שִׂמְחוּ אִתִּי

כִּי מָצָאתִי אֶת־שֵׂיִי הָאֹבֵד׃ <strong><span class=c>7</span></strong> אֹמֵר אֲנִי לָכֶם כֵּן

שִׂמְחָה תִהְיֶה בַּשָּׁמַיִם עַל־חוֹטֵא אֶחָד אֲשֶׁר שָׁב יוֹתֵר

מֵעַל־תִּשְׁעִים וְתִשְׁעָה צַדִּיקִים אֲשֶׁר לֹא־יִצְטָרְכוּ לִתְשׁוּבָה׃ <strong><span class=c>8</span></strong>

אוֹ מִי הָאִשָּׁה אֲשֶׁר־לָהּ עֲשָׂרָה דַרְכְּמוֹנִים וְאָבַד לָהּ דַּרְכְּמוֹן

אֶחָד וְלֹא־תַדְלִיק נֵר וּתְטַאטֵא אֶת־הַבַּיִת וּתְחַפֵּשׂ הֵיטֵב עַד

כִּי־תִמְצָאֵהוּ׃ <strong><span class=c>9</span></strong> וְהָיָה כְּמָצְאָהּ אוֹתוֹ תִּקְרָא

לְרֵעוֹתֶיהָ וְלִשְׁכֵנוֹתֶיהָ לֵאמֹר שְׂמַחְנָה אִתִּי כִּי מָצָאתִי אֵת

הַדַּרְכְּמוֹן אֲשֶׁר אָבַד לִי׃ <strong><span class=c>10</span></strong> כֵּן אֲנִי אֹמֵר לָכֶם

תִּהְיֶה שִׂמְחָה לִפְנֵי מַלְאֲכֵי אֱלֹהִים עַל־חוֹטֵא אֶחָד אֲשֶׁר־שָׁב

מֵחַטָּאתוֹ׃ <strong><span class=c>11</span></strong> וַיֹּאמַר אִישׁ אֶחָד הָיוּ לוֹ שְׁנֵי בָנִים׃
<strong><span class=c>12</span></strong> וַיֹּאמֶר הַצָּעִיר אֶל־אָבִיו אָבִי תְּנָה־לִּי אֶת־חֵלֶק

הַנְּכָסִים אֲשֶׁר יִפֹּל לִי וַיְחַלֵּק לָהֶם אֶת־הַנַּחֲלָה׃ <strong><span class=c>13</span></strong>

וַיְהִי מִקֵּץ יָמִים וַיֶּאֱסֹף הַבֵּן הַצָּעִיר אֶת־הַכֹּל וַיֵּלֶךְ

אֶל־אֶרֶץ רְחוֹקָה וַיְהִי זוֹלֵל וְסֹבֵא וַיְפַזֵּר שָׁם אֶת־רְכֻשׁוֹ׃ <strong><span class=c>14</span></strong>

וְאַחֲרֵי כַלּוֹתוֹ אֶת־הַכֹּל הָיָה רָעָב חָזָק בָּאָרֶץ הַהִיא וַיָּחֶל

לִהְיוֹת חֲסַר־לָחֶם׃ <strong><span class=c>15</span></strong> וַיֵּלֶךְ וַיִּדְבַּק בְּאֶחָד

מִבְּנֵי הַמְּדִינָה בָּאָרֶץ הַהִיא וַיִּשְׁלַח אוֹתוֹ אֶל־שְׂדוֹתָיו לִרְעוֹת

חֲזִירִים׃ <strong><span class=c>16</span></strong> וַיִּתְאָו לְמַלֵּא בִטְנוֹ מֵהַחֲרוּבִים אֲשֶׁר

יֹאכְלוּ הַחֲזִירִים וְאֵין נֹתֵן לוֹ׃ <strong><span class=c>17</span></strong> וַיָּשֶׁב אֶל־לִבּוֹ

וַיֹּאמַר מָה־רַבּוּ שְׂכִירֵי אָבִי אֲשֶׁר יֵשׁ לָהֶם לֶאֱכֹל דַּיָּם וְהוֹתֵר

וַאֲנִי אֹבֵד בָּרָעָב׃ <strong><span class=c>18</span></strong> אָקוּמָה־נָּא וְאֵלְכָה אֶל־אָבִי

וְאֹמַר אֵלָיו אָבִי חָטָאתִי גַּם לְשָׁמַיִם גַּם לְפָנֶיךָ׃ <strong><span class=c>19</span></strong>

וּנְקַלּתִי מֵהִקָּרֵא עוֹד בְּנֶךָ שִׂימֵנִי כְּאַחַד שְׂכִירֶיךָ׃ <strong><span class=c>20</span></strong>

וַיָּקָם וַיָּבֹא אֶל־אָבִיו עוֹדֶנּוּ מֵרָחוֹק וְאָבִיו רָאָהוּ וַיֶּהֱמוּ

מֵעָיו וַיָּרָץ וַיִּפֹּל עַל־צַוָּארָיו וַיִּשָּׁקֵהוּ׃ <strong><span class=c>21</span></strong>

וַיֹּאמֶר אֵלָיו הַבֵּן אָבִי חָטָאתִי גַּם לְשָׁמַיִם גַּם לְפָנֶיךָ וַאֲנִי

נְקַלּתִי מֵהִקָּרֵא עוֹד בְּנֶךָ׃ <strong><span class=c>22</span></strong> וַיֹּאמֶר הָאָב

אֶל־עֲבָדָיו הָבִיאוּ אֶת־הַשִׂמְלָה הַיָּפָה וְהַלְבִּישֻׁהוּ וּתְנוּ טַבַּעַת

עַל־יָדוֹ וּנְעָלִים בְּרַגְלָיו׃ <strong><span class=c>23</span></strong> וְהָבִיאוּ עֵגֶל

הַמַּרְבֵּק וְטִבְחוּ אֹתוֹ וְנֹאכְלָה וְנִשְׂמָח׃ <strong><span class=c>24</span></strong> כִּי

זֶה־בְּנִי הָיָה מֵת וַיֶּחִי וְאֹבֵד וַיִּמָּצֵא וַיָּחֵלּוּ לִשְׂמֹחַ׃ <strong><span class=c>25</span></strong>

וּבְנוֹ הַגָּדוֹל בַּשָׂדֶה וַיְהִי בְשׁוּבוֹ כַּאֲשֶׁר קָרַב אֶל־הַבַּיִת

וַיִּשְׁמַע קוֹל זִמְרָה וּמְחֹלוֹת׃ <strong><span class=c>26</span></strong> וַיִּקְרָא אֶל־אַחַד

הַנְּעָרִים וַיִּשְׁאַל לָדַעַת מַה־הַדָּבָר׃ <strong><span class=c>27</span></strong> וַיֹּאמֶר

אֵלָיו כִּי־בָא אָחִיךָ וַיִּטְבַּח אָבִיךָ עֵגֶל הַמַּרְבֵּק עַל־אֲשֶׁר שָׁב

אֵלָיו בְּשָׁלוֹם׃ <strong><span class=c>28</span></strong> וַיִּחַר לוֹ וַיְמָאֵן לָבוֹא הַבָּיְתָה

וַיֵּצֵא אָבִיו וַיְדַבֵּר עַל־לִבּוֹ׃ <strong><span class=c>29</span></strong> וַיַּעַן וַיֹּאמֶר

אֶל־אָבִיו הִנֵּה זֶה שָׁנִים רַבּוֹת אָנֹכִי עֹבֵד אֹתְךָ וּמִיָּמַי לֹא

עָבַרְתִּי אֶת־מִצְוָתֶךָ וְאַתָּה מִיָּמַי לֹא־נָתַתָּ לִּי גְּדִי לְמַעַן

אָשִׂישׂ עִם־רֵעָי׃ <strong><span class=c>30</span></strong> וְעַתָּה בָּא בִנְךָ־זֶה אֲשֶׁר בִּלַּע

אֶת־נַחֲלָתְךָ עִם־הַזֹּנוֹת וַתִּזְבַּח־לוֹ אֶת־עֵגֶל הַמַּרְבֵּק׃ <strong><span class=c>31</span></strong>

וַיֹּאמֶר אֵלָיו בְּנִי אַתָּה תָּמִיד עִמָּדִי וְכֹל אֲשֶׁר־לִי לְךָ הוּא׃ <strong><span class=c>32</span></strong>

אֲבָל אָחִיךָ הִנֵּה רָאוּי לָשׂוּשׂ וְלִשְׂמֹחַ עָלָיו כִּי הָיָה מֵת וַיֶּחִי

וְאֹבֵד וַיִּמָּצֵא׃</p>
<p><strong><span class=g>טז</span></strong>&nbsp;&nbsp; וְגַם אֶל־תַּלְמִידָיו אָמַר אִישׁ עָשִׁיר הָיָה וְלוֹ סֹכֵן עַל־בֵּיתוֹ

וַיַּלְשִׁינֻהוּ אֵלָיו כִּי־מְפַזֵּר הוּא אֶת־קִנְיָנָיו׃ <strong><span class=c>2</span></strong>

וַיִּקְרָא אֵלָיו וַיֹּאמַר מַה־זֹּאת שָׁמַעְתִּי עָלֶיךָ תֵּן חֶשְׁבּוֹן

פְּקֻדָּתְךָ כִּי לֹא תוּכַל לִהְיוֹת עוֹד סֹכֵן לִי׃ <strong><span class=c>3</span></strong>

וַיֹּאמֶר הַסּוֹכֵן בְּלִבּוֹ מָה אֶעֱשֶׂה כִּי־יִקַּח אֲדֹנִי מִמֶּנִּי אֶת

הַפְּקֻדָּה לַעֲדֹר לֹא־אוּכַל וְלַחֲזוֹר עַל־הַפְּתָחִים אֲנִי בוֹשׁ׃ <strong><span class=c>4</span></strong>

יָדַעְתִּי מָה אֶעֱשֶׂה לְמַעַן יַאַסְפוּנִי אֶל־בָּתֵּיהֶם בְּעֵת אִם

הוּסַרְתִּי מִפְּקֻדָּתִי׃ <strong><span class=c>5</span></strong> וַיִּקְרָא אֶל־כָּל־אֶחָד

מֵהָאֲנָשִׁים אֲשֶׁר־נָשָׁה בָהֶם אֲדֹנָיו וַיֹּאמֶר אֶל־הָרִאשׁוֹן כַּמָּה

אַתָּה חַיָּב לַאדֹנִי׃ <strong><span class=c>6</span></strong> וַיֹּאמֶר מֵאָה־בַת שָׁמֶן וַיֹּאמֶר

אֵלָיו קַח אֶת־שְׁטָרְךָ וּמַהֵר שֵׁב וְכָתַבְתָּ חֲמִשִּׁים׃ <strong><span class=c>7</span></strong>

וְאֶל־אַחֵר אָמַר כַּמָּה אַתָּה חַיָּב וַיֹּאמֶר מְאַת כֹּר חִטִּים וַיֹּאמֶר

קַח אֶת־שְׁטָרְךָ וּכְתֹב שְׁמֹנִים׃ <strong><span class=c>8</span></strong> וַיְשַׁבַּח הָאָדוֹן

אֶת־סֹכֵן הָעַוְלָה עַל־אֲשֶׁר הֶעֱרִים לַעֲשׂוֹת כִּי בְנֵי הָעוֹלָם הַזֶּה

עֲרוּמִים הֵם בְּדוֹרָם מִבְּנֵי הָאוֹר׃ <strong><span class=c>9</span></strong> וְגַם־אֲנִי אֹמֵר

לָכֶם קְנוּ לָכֶם אֹהֲבִים בְּמָמוֹנָהּ שֶׁל־עַוְלָה לְמַעַן יַאַסְפוּ אֶתְכֶם

בְּעֵת כְּלֹתוֹ אֶל־מִשְׁכְּנוֹת עוֹלָם׃ <strong><span class=c>10</span></strong> הַנֶּאֱמָן

בִּמְעַט מִזְעָר נֶאֱמָן גַּם־בְּהַרְבֵּה וְהַמְעַוֵּל בִּמְעַט מִזְעָר

מְעַוֵּל גַּם־בְּהַרְבֵּה׃ <strong><span class=c>11</span></strong> לָכֵן אִם־בְּמָמוֹנָהּ

שֶׁל־עַוְלָה לֹא הֱיִיתֶם נֶאֱמָנִים אֵת הָאֲמִתִּי מִי יַפְקִידֶנּוּ

בְּיֶדְכֶם׃ <strong><span class=c>12</span></strong> וְאִם־בַּדָּבָר אֲשֶׁר לַאֲחֵרִים לֹא הֱיִיתֶם

נֶאֱמָנִים אֵת אֲשֶׁר לָכֶם מִי יִתֵּן לָכֶם׃ <strong><span class=c>13</span></strong> אֵין עֶבֶד

יָכֹל לַעֲבֹד שְׁנֵי אֲדֹנִים כִּי יִשְׂנָא אֶת־הָאֶחָד וְיֶאֱהַב אֶת־הָאַחֵר

אוֹ יִדְבַּק בְּאֶחָד וְאֶת־הָאַחֵר יִבְזֶה לֹא תוּכְלוּ עֲבֹד אֶת־הָאֱלֹהִים

וְאֵת הַמָּמוֹן׃ <strong><span class=c>14</span></strong> וַיִּשְׁמְעוּ כָּל־הַדְּבָרִים הָאֵלֶּה

גַּם־הַפְּרוּשִׁים אֲשֶׁר הֵם אֹהֲבֵי כָסֶף וַיַּלְעִיגוּ לוֹ׃ <strong><span class=c>15</span></strong>

וַיֹּאמֶר אֲלֵיהֶם אַתֶּם הֵם הַמִּצְטַדְּקִים לִפְנֵי הָאָדָם וֵאלֹהִים

יוֹדֵעַ אֶת־לְבַבְכֶם כִּי הַגָּבֹהַּ בָּאָדָם תּוֹעֵבָה הוּא לִפְנֵי

הָאֱלֹהִים׃ <strong><span class=c>16</span></strong> הַתּוֹרָה וְהַנְּבִיאִים נִתְּנוּ עַד־יוֹחָנָן

וּמִן־אָז וָהָלְאָה בְּשׂוֹרַת מַלְכוּת הָאֱלֹהִים וְכָל־אִישׁ בְּיָד חֲזָקָה

יָבוֹא בָהּ׃ <strong><span class=c>17</span></strong> אֲבָל נָקֵל לַשָּׁמַיִם וְלָאָרֶץ לַעֲבֹר מֵאֲשֶׁר

יִפֹּל קוֹץ אֶחָד מִן־הַתּוֹרָה׃ <strong><span class=c>18</span></strong> כָּל־הַמְשַׁלֵּחַ

אֶת־אִשְׁתּוֹ וְנֹשֵׂא אַחֶרֶת נֹאֵף הוּא וְכָל־הַנֹּשֵׂא אֶת־הַגְּרוּשָׁה

מֵאִישָׁהּ נֹאֵף הוּא׃ <strong><span class=c>19</span></strong> אִישׁ עָשִׁיר הָיָה וְהוּא לָבוּשׁ

אַרְגָּמָן וָשֵׁשׁ וַיִּתְעַנֵּג וַיִּשְׂמַח יוֹם יוֹם׃ <strong><span class=c>20</span></strong> וְאִישׁ

אֶבְיוֹן וּשְׁמוֹ לַעְזָר מֻשְׁכָּב פֶּתַח שַׁעַר בֵּיתוֹ וְהוּא מָלֵא

אֲבַעְבֻּעוֹת׃ <strong><span class=c>21</span></strong> וַיִּתְאָו לִשְׂבֹּעַ מִן־הַפֵּרוּרִים

הַנֹּפְלִים מֵעַל שֻׁלְחַן הֶעָשִׁיר וְגַם הַכְּלָבִים בָּאוּ וַיָּלֹקּוּ

אֲבַעְבֻּעוֹתָיו׃ <strong><span class=c>22</span></strong> וַיְהִי כַּאֲשֶׁר מֵת הָאֶבְיוֹן

וַיִּשָׂאוּהוּ הַמַּלְאָכִים אֶל־חֵיק אַבְרָהָם וְגַם־הֶעָשִׁיר מֵת

וַיִּקָּבַר׃ <strong><span class=c>23</span></strong> וַיְהִי בִשְׁאוֹל וּכְאֵבוֹ גָּדוֹל מְאֹד

וַיִּשָׂא אֶת־עֵינָיו וַיַּרְא אֶת־אַבְרָהָם מֵרָחוֹק וְאֶת־לַעְזָר בְּחֵיקוֹ׃ <strong><span class=c>24</span></strong>

וַיִּצְעַק וַיֹּאמֶר אָבִי אַבְרָהָם חָנֵּנִי וּשְׁלַח־נָא אֶת־לַעְזָר

וְיִטְבֹּל אֶת־רֹאשׁ אֶצְבָּעוֹ בַּמַּיִם לְקָרֵר אֶת־לְשׁוֹנִי כִּי

נֶעֱצַבְתִּי בַּמּוֹקֵד הַזֶּה׃ <strong><span class=c>25</span></strong> וַיֹּאמֶר אַבְרָהָם בְּנִי

זְכֹר כִּי־אַתָּה לָקַחְתָּ טוּבְךָ בְּחַיֶּיךָ וְלַעְזָר לָקַח אֶת־הָרָעוֹת

וְעַתָּה הוּא יְנֻחַם וְאַתָּה בְמַעֲצֵבָה׃ <strong><span class=c>26</span></strong> וְלֹא עוֹד

אֶלָּא שֶׁגֵּיא גָדוֹל מַפְרִיד בֵּינֵינוּ וּבֵינֵיכֶם אֲשֶׁר לֹא־יוּכְלוּ

לַעֲבוֹר הַחֲפֵצִים לָלֶכֶת מִפֹּה אֲלֵיכֶם וְגַם לֹא יַעַבְרוּ מִשָּׁם

אֵלֵינוּ׃ <strong><span class=c>27</span></strong> וַיֹּאמֶר אִם־כֵּן אָבִי שֹׁאֵל אֲנִי מֵאִתְּךָ

לִשְׁלֹחַ אֹתוֹ אֶל־בֵּית אָבִי׃ <strong><span class=c>28</span></strong> כִּי חֲמִשָּׁה אַחִים לִי

וְיָעֵד בָּהֶם פֶּן־יָבֹאוּ גַם־הֵם אֶל־מְקוֹם הַמַּעֲצֵבָה הַזֶּה׃ <strong><span class=c>29</span></strong>

וַיֹּאמֶר אַבְרָהָם יֵשׁ לָהֶם משֶׁה וְהַנְּבִיאִים אֲלֵיהֶם יִשְׁמָעוּן׃ <strong><span class=c>30</span></strong>

וַיֹּאמֶר לֹא־כֵן אַבְרָהָם אָבִי כִּי אִם־יָבֹא אֲלֵיהֶם אֶחָד מִן־הַמֵּתִים

אָז יָשׁוּבוּ׃ <strong><span class=c>31</span></strong> וַיֹּאמֶר אֵלָיו אִם־לֹא יִשְׁמְעוּ

אֶל־משֶׁה וְאֶל־הַנְּבִיאִים גַּם כִּי־יָקוּם אֶחָד מִן־הַמֵּתִים לֹא

יַאֲמִינוּ׃</p>
<p><strong><span class=g>יז</span></strong>&nbsp;&nbsp; וַיֹּאמֶר אֶל־תַּלְמִידָיו אִי אֶפְשַׁר שֶׁלּא־יָבֹאוּ הַמִּכְשֹׁלִים אֲבָל

אוֹי לָאִישׁ אֲשֶׁר עַל־יָדוֹ יָבֹאוּ׃ <strong><span class=c>2</span></strong> נוֹחַ לוֹ

שֶׁיִּתָּלֶה פֶלַח־רֶכֶב בְּצַוָּארוֹ וְיֻשְׁלַךְ אֶל־הַיָּם מֵאֲשֶׁר יַכְשִׁיל

אֶת־אֶחָד מֵהַקְּטַנִּים הָאֵלֶּה׃ <strong><span class=c>3</span></strong> הִשָּׁמְרוּ

לְנַפְשׁוֹתֵיכֶם כִּי־יֶחֱטָא לְךָ אָחִיךָ הוֹכַח לוֹ וְאִם־יִנָּחֵם מְחֹל לוֹ׃
<strong><span class=c>4</span></strong> וְכִי־יֶחֱטָא לְךָ שֶׁבַע פְּעָמִים בַּיּוֹם וְשָׁב אֵלֶיךָ

שֶׁבַע פְּעָמִים בַּיּוֹם וְאָמַר נִחָמְתִּי וּמָחַלְתָּ לּוֹ׃ <strong><span class=c>5</span></strong>

וַיֹּאמְרוּ הַשְּׁלִיחִים אֶל־הָאָדוֹן הוֹסֵף לָנוּ אֱמוּנָה׃ <strong><span class=c>6</span></strong>

וַיֹּאמֶר הָאָדוֹן לוּ־הָיְתָה לָכֶם אֱמוּנָה כְּגַרְגַּר הַחַרְדָּל אָז

תֹּאמְרוּ אֶל־הַשִּׁקְמָה הַזֹּאת הֵעָקְרִי וְהִשָּׁתְלִי בְּתוֹךְ הַיָּם

וְתִשְׁמַע לָכֶם׃ <strong><span class=c>7</span></strong> מִי בָכֶם אֲשֶׁר לוֹ עֶבֶד חֹרֵשׁ אוֹ

רֹעֶה אֲשֶׁר יָבֹא מִן־הַשָׂדֶה וְאָמַר אֵלָיו מַהֵר גְּשָׁה־הֵנָּה וְהָסֵב׃ <strong><span class=c>8</span></strong>

הֲלֹא יֹאמַר אֵלָיו הָכֵן לִי אֲרוּחַת הָעֶרֶב וַחֲגֹר מָתְנֶיךָ וְשָׁרֲתֵנִי

עַד אִם־כִּלִּיתִי לֶאֱכֹל וְלִשְׁתּוֹת וְאָכַלְתָּ וְשָׁתִיתָ גַּם־אָתָּה׃ <strong><span class=c>9</span></strong>

הֲגַם יוֹדֶה לָעֶבֶד עַל־אֲשֶׁר עָשָׂה מִצְוָתוֹ אָמַרְתִּי לֹא׃ <strong><span class=c>10</span></strong>

כֵּן גַּם־אַתֶּם אַחֲרֵי עֲשׂוֹתְכֶם אֶת כָּל־אֲשֶׁר צֻוֵּיתֶם אִמְרוּ

אֲנַחְנוּ עֲבָדִים אֵין־מוֹעִיל בָּם כִּי רַק אֶת־הַמֻּטָּל עָלֵינוּ עָשִׂינוּ׃
<strong><span class=c>11</span></strong> וַיְהִי בְּלֶכְתּוֹ יְרוּשָׁלָיִם וְהוּא עֹבֵר בֵּין

שֹׁמְרוֹן וְהַגָּלִיל׃ <strong><span class=c>12</span></strong> וַיָּבֹא אֶל־כְּפָר אֶחָד וְהִנֵּה

לִקְרָאתוֹ עֲשָׂרָה אֲנָשִׁים מְצֹרָעִים וַיַּעַמְדוּ מֵרָחוֹק׃ <strong><span class=c>13</span></strong>

וַיִּשְׂאוּ אֶת־קוֹלָם וַיִּקְרָאוּ יֵשׁוּעַ מוֹרֶה חָנֵּנוּ׃ <strong><span class=c>14</span></strong>

וַיַּרְא אוֹתָם וַיֹּאמֶר אֲלֵיהֶם לְכוּ וְהֵרָאוּ אֶל־הַכֹּהֲנִים וַיְהִי

בְלֶכְתָּם וַיִּטְהָרוּ׃ <strong><span class=c>15</span></strong> וְאֶחָד מֵהֶם בִּרְאֹתוֹ כִּי

נִרְפָּא וַיָּשָׁב וַיְשַׁבַּח אֶת־הָאֱלֹהִים קוֹל גָּדוֹל׃ <strong><span class=c>16</span></strong>

וַיִּפֹּל עַל־פָּנָיו לְרַגְלָיו וַיּוֹדֶה לוֹ וְהוּא שֹׁמְרוֹנִי׃ <strong><span class=c>17</span></strong>

וַיַּעַן יֵשׁוּעַ וַיֹּאמַר הֲלֹא הָעֲשָׂרָה טֹהָרוּ וְאַיֵּה הַתִּשְׁעָה׃ <strong><span class=c>18</span></strong>

הֲכִי לֹא־נִמְצָא מִי שֶׁיָּשׁוּב לָתֵת כָּבוֹד לֵאלֹהִים זוּלָתִי הַנָּכְרִי

הַזֶּה׃ <strong><span class=c>19</span></strong> וַיֹּאמֶר אֵלָיו קוּם וָלֵךְ אֱמוּנָתְךָ הוֹשִׁיעָה

לָּךְ׃ <strong><span class=c>20</span></strong> וַיִּשְׁאָלֻהוּ הַפְּרוּשִׁים לֵאמֹר מָתַי תָּבוֹא

מַלְכוּת הָאֱלֹהִים וַיַּעַן וַיֹּאמֶר אֲלֵיהֶם מַלְכוּת הָאֱלֹהִים לֹא תָבוֹא

בְּמַרְאֵה עֵינָיִם׃ <strong><span class=c>21</span></strong> וְלֹא יֹאמְרוּ הִנֵּה־פֹה אוֹ הִנֵּה־שָׁם

כִּי מַלְכוּת הָאֱלֹהִים הִנֵּה בְּקִרְבְּכֶם׃ <strong><span class=c>22</span></strong> וַיֹּאמֶר

אֶל־הַתַּלְמִידִים יָמִים בָּאִים וְהִתְאַוִּיתֶם לִרְאוֹת יוֹם אֶחָד כִּימֵי

בֶן־הָאָדָם וְלֹא תִרְאוּ׃ <strong><span class=c>23</span></strong> וְאִם־יֹאמְרוּ אֲלֵיכֶם

הִנֵּה־שָׁם הִנֵּה־פֹה אַל־תֵּלֵכוּ וְאַל־תָּרוּצוּ אַחֲרֵיהֶם׃ <strong><span class=c>24</span></strong>

כִּי כַבָּרָק אֲשֶׁר יִבְרַק מִקְצֵה הַשָּׁמַיִם וְיָאִיר עַד־קְצֵה הַשָּׁמַיִם

כֵּן־יִהְיֶה בֶן־הָאָדָם בְּיוֹמוֹ׃ <strong><span class=c>25</span></strong> אַךְ בָּרִאשׁוֹנָה

עָלָיו לִסְבֹּל הַרְבֵּה וְלִהְיוֹת נִמְאָס בַּדּוֹר הַזֶּה׃ <strong><span class=c>26</span></strong>

וְכַאֲשֶׁר הָיָה בִּימֵי נֹחַ כֵּן יִהְיֶה בִּימֵי בֶן־הָאָדָם׃ <strong><span class=c>27</span></strong>

הֵמָּה אָכְלוּ וְשָׁתוּ נָשְׂאוּ נָשִׁים וְהָיוּ לַאֲנָשִׁים עַד־הַיּוֹם

אֲשֶׁר־בָּא נֹחַ אֶל־הַתֵּבָה וַיָּבֹא הַמַּבּוּל וַיַּשְׁחֵת אֶת־כֻּלָּם׃ <strong><span class=c>28</span></strong>

וְכַאֲשֶׁר הָיָה בִּימֵי לוֹט אָכֹל וְשָׁתֹה קָנֹה וּמָכֹר נָטֹע וּבָנֹה׃ <strong><span class=c>29</span></strong>

וַיְהִי בַיּוֹם אֲשֶׁר־יָצָא לוֹט מִסְּדוֹם וַיַּמְטֵר אֵשׁ וְגָפְרִית

מִן־הַשָּׁמַיִם וַיַּשְׁחֵת אֶת־כֻּלָּם׃ <strong><span class=c>30</span></strong> כֵּן יִהְיֶה

בַּיּוֹם אֲשֶׁר יִגָּלֶה בֶּן־הָאָדָם׃ <strong><span class=c>31</span></strong> אִישׁ כִּי יִהְיֶה

בַּיּוֹם הַהוּא עַל־הַגָּג וְכֵלָיו בַּבָּיִת אַל־יֵרֵד לָשֵׂאת אֹתָם וְאִישׁ

אֲשֶׁר בַּשָׂדֶה אַל־יָשֹׁב לְאָחוֹר׃ <strong><span class=c>32</span></strong> זִכְרוּ אֶת־אֵשֶׁת

לוֹט׃ <strong><span class=c>33</span></strong> הֶחָפֵץ לְמַלֵּט אֶת־נַפְשׁוֹ יְאַבְּדֶנָּה וַאֲשֶׁר

יְאַבֵּד אֹתָהּ יְחַיֶּהָ׃ <strong><span class=c>34</span></strong> אֲנִי אֹמֵר לָכֶם בַּלַּיְלָה

הַהוּא יִהְיוּ שְׁנַיִם בְּמִטָּה אֶחָת וְיֵאָסֵף אֶחָד וְאֶחָד יֵעָזֵב׃ <strong><span class=c>35</span></strong>

שְׁתַּיִם תִּהְיֶינָה טֹחֲנוֹת יָחַד אַחַת תֵּאָסֵף וְאַחַת תֵּעָזֵב׃ <strong><span class=c>36</span></strong>

שְׁנַיִם יִהְיוּ בַשָׂדֶה וְנֶאֱסַף אֶחָד וְאֶחָד יֵעָזֵב׃ <strong><span class=c>37</span></strong>

וַיַּעֲנוּ וַיֹּאמְרוּ אֵלָיו אֵיפֹה תִהְיֶה זֹאת אֲדֹנֵינוּ וַיֹּאמֶר אֲלֵיהֶם

בַּאֲשֶׁר הַפֶּגֶר שָׁם יִקָּבְצוּ הַנְּשָׁרִים׃</p>
<p><strong><span class=g>יח</span></strong>&nbsp;&nbsp; וְגַם־מָשָׁל דִּבֶּר אֲלֵיהֶם לְהִתְפַּלֵּל תָּמִיד וְלֹא לְהִתְרַפּוֹת׃ <strong><span class=c>2</span></strong>

וַיֹּאמַר שׁוֹפֵט הָיָה בְּעִיר אֶחָת אֲשֶׁר לֹא יָרֵא אֶת־הָאֱלֹהִים

וְלֹא־נָשָׂא פְּנֵי אָדָם׃ <strong><span class=c>3</span></strong> וְאַלְמָנָה הָיְתָה בָּעִיר

הַהִיא וַתָּבֹא אֵלָיו לֵאמֹר דִּינָה אֶת־דִּינִי מִמְּרִיבִי׃ <strong><span class=c>4</span></strong>

וַיְמָאֵן יוֹם וָיוֹם וּמִקֵּץ יָמִים אָמַר בְּנַפְשׁוֹ גַּם־כִּי לֹא אִירָא

אֶת־הָאֱלֹהִים וְלֹא־אֶשָׂא פָנִים לְאָדָם׃ <strong><span class=c>5</span></strong> אֶעֱשֶׂה

אֶת־מִשְׁפַּט הָאַלְמָנָה הַזֹּאת עַל־הַלְאוֹתָהּ אֹתִי פֶּן־תָּבוֹא תָמִיד

וְדִכְּאַתְנִי בְּמִלִּים׃ <strong><span class=c>6</span></strong> וַיֹּאמֶר הָאָדוֹן שִׁמְעוּ

אֶת־אֲשֶׁר אֹמֵר דַּיַּן הָעַוְלָה׃ <strong><span class=c>7</span></strong> וְהָאֱלֹהִים הַהוּא לֹא

יַעֲשֶׂה מִשְׁפַּט בְּחִירָיו הַקֹּרְאִים אֵלָיו יוֹמָם וָלָיְלָה וַאֲלֵיהֶם

יִתְאַפָּק׃ <strong><span class=c>8</span></strong> אֲנִי אֹמֵר לָכֶם כִּי־עָשׂוֹ יַעֲשֶׂה אֶת־מִשְׁפָּטָם

בִּמְהֵרָה אַךְ בֶּן־הָאָדָם בְּבֹאוֹ הֲיִמְצָא אֱמוּנָה בָּאָרֶץ׃ <strong><span class=c>9</span></strong>

וַיּוֹסֶף וַיִּשָׂא מְשָׁלוֹ אֶל־אֲנָשִׁים בֹּטְחִים בְּנַפְשָׁם כִּי

צַדִּיקִים הֵמָּה וַאֲחֵרִים נִבְזִים בְּעֵינֵיהֶם וַיֹּאמַר׃ <strong><span class=c>10</span></strong>

שְׁנֵי אֲנָשִׁים עָלוּ אֶל־הַמִּקְדָּשׁ לְהִתְפַּלֵּל אֶחָד פָּרוּשׁ וְאֶחָד

מוֹכֵס׃ <strong><span class=c>11</span></strong> וַיַּעֲמֹד הַפָּרוּשׁ לְבַדּוֹ וַיִּתְפַּלֵּל

לֵאמֹר אוֹדְךָ אֱלֹהִים עַל כִּי אֵינֶנִּי כְּיֶתֶר הָאָדָם הַגֹּזְלִים

וְהָעשְׁקִים וְהַנֹּאֲפִים וְגַם־לֹא כַּמֹּכֵס הַזֶּה׃ <strong><span class=c>12</span></strong>

אֲנִי צָם פַּעֲמַיִם בַּשָּׁבוּעַ אֲנִי מְעַשֵׂר אֵת כָּל־אֲשֶׁר אֲנִי קֹנֶה׃ <strong><span class=c>13</span></strong>

וְהַמּוֹכֵס עָמַד מֵרָחוֹק וְלֹא אָבָה לָשֵׂאת אֶת־עֵינָיו הַשָּׁמַיְמָה

וְתוֹפֵף עַל־לִבּוֹ וַיֹּאמַר אֱלֹהִים סְלַח־לִי אֲנִי הַחוֹטֵא׃ <strong><span class=c>14</span></strong>

אֲנִי אֹמֵר לָכֶם כִּי־יָרַד זֶה לְבֵיתוֹ נִצְדָּק מִזֶּה כִּי כָּל־הַמֵּרִים

נַפְשׁוֹ יִשָּׁפֵל וַאֲשֶׁר יַשְׁפִּילָהּ יְרוֹמָם׃ <strong><span class=c>15</span></strong>

וַיָּבִיאוּ אֵלָיו גַּם אֶת־הַיְלָדִים לְמַעַן יִגַּע בָּהֶם וַיִּרְאוּ

הַתַּלְמִידִים וַיִּגְעֲרוּ בָם׃ <strong><span class=c>16</span></strong> וַיִּקְרָא אֹתָם יֵשׁוּעַ

אֵלָיו וַיֹּאמַר הַנִּיחוּ לַיְלָדִים לָבוֹא אֵלָי וְאַל־תִּמְנָעוּם כִּי

לְאֵלֶּה מַלְכוּת הָאֱלֹהִים׃ <strong><span class=c>17</span></strong> אָמֵן אֹמֵר אֲנִי לָכֶם כֹּל

אֲשֶׁר לֹא יְקַבֵּל אֶת־מַלְכוּת הָאֱלֹהִים כַּיָּלֶד הוּא לֹא־יָבֹא בָהּ׃ <strong><span class=c>18</span></strong>

וַיִּשְׁאָלֵהוּ קָצִין אֶחָד לֵאמֹר רַבִּי הַטּוֹב מָה־אֶעֱשֶׂה וְאִירַשׁ

חַיֵּי עוֹלָם׃ <strong><span class=c>19</span></strong> וַיֹּאמֶר אֵלָיו יֵשׁוּעַ מַדּוּעַ קָרָאתָ

לִּי טוֹב אֵין טוֹב כִּי אִם־אֶחָד וְהוּא הָאֱלֹהִים׃ <strong><span class=c>20</span></strong>

אֶת־הַמִּצְוֹת אַתָּה יוֹדֵעַ לֹא תִנְאָף לֹא תִרְצָח לֹא תִגְנֹב לֹא־תַעֲנֶה

עֵד שָׁקֶר כַּבֵּד אֶת־אָבִיךָ וְאֶת־אִמֶּךָ׃ <strong><span class=c>21</span></strong> וַיֹּאמַר

אֶת־כָּל־אֵלֶּה שָׁמַרְתִּי מִנְּעוּרָי׃ <strong><span class=c>22</span></strong> וַיִּשְׁמַע

יֵשׁוּעַ וַיֹּאמֶר עוֹד אַחַת חָסָרְתָּ מְכֹר אֶת־כֹּל אֲשֶׁר־לְךָ וְחַלֵּק

לָעֲנִיִּים וִיהִי לְךָ אוֹצָר בַּשָּׁמָיִם וּבוֹא וְלֵךְ אַחֲרָי׃ <strong><span class=c>23</span></strong>

וַיְהִי כְּשָׁמְעוֹ אֶת־זֹאת וַיֵּעָצֵב מְאֹד כִּי־עשֶׁר גָּדוֹל הָיָה לוֹ׃ <strong><span class=c>24</span></strong>

וַיַּרְא יֵשׁוּעַ כִּי נֶעֱצַב וַיֹּאמַר כַּמָּה יִקְשֶׁה לְבַעֲלֵי נְכָסִים

לָבוֹא אֶל־מַלְכוּת הָאֱלֹהִים׃ <strong><span class=c>25</span></strong> כִּי נָקֵל לַגָּמָל עֲבֹר

בְּתוֹךְ־נֶקֶב הַמַּחַט מִבּוֹא עָשִׁיר אֶל־מַלְכוּת הָאֱלֹהִים׃ <strong><span class=c>26</span></strong>

וַיֹּאמְרוּ הַשֹּׁמְעִים וּמִי יוּכַל לְהִוָּשֵׁעַ׃ <strong><span class=c>27</span></strong>

וַיֹּאמֶר אֲשֶׁר יִפָּלֵא מִבְּנֵי אָדָם לֹא יִפָּלֵא מֵאֱלֹהִים׃ <strong><span class=c>28</span></strong>

וַיֹּאמֶר פֶּטְרוֹס הֵן אֲנַחְנוּ עָזַבְנוּ אֶת־הַכֹּל וַנֵּלֶך אַחֲרֶיךָ׃ <strong><span class=c>29</span></strong>

וַיֹּאמֶר אֲלֵיהֶם אָמֵן אֹמֵר אֲנִי לָכֶם אֵין אִישׁ אֲשֶׁר עָזַב אֶת־בֵּיתוֹ

אוֹ אֶת־אֲבוֹתָיו אוֹ אֶת־אֶחָיו אוֹ אֶת־אִשְׁתּוֹ אוֹ אֶת־בָּנָיו לְמַעַן

מַלְכוּת הָאֱלֹהִים׃ <strong><span class=c>30</span></strong> וְלֹא־יִקַּח תַּחְתֵּיהֶם כִּפְלֵי

כִפְלַיִם בָּעוֹלָם הַזֶּה וְלָעוֹלָם הַבָּא חַיֵּי עוֹלָם׃ <strong><span class=c>31</span></strong>

וַיִּקַּח אֵלָיו אֶת־שְׁנֵים הֶעָשָׂר וַיֹּאמֶר לָהֶם הִנְנוּ עֹלִים יְרוּשָׁלָיְמָה

וְכָל־הַכָּתוּב בִּידֵי הַנְּבִיאִים עַל בֶּן־הָאָדָם יִמָּלֵא׃ <strong><span class=c>32</span></strong>

כִּי יִמָּסֵר לַגּוֹיִם וְהֵתֵלּוּ בוֹ וְהִתְעַלְּלוּ וְיָרְקוּ בְּפָנָיו׃ <strong><span class=c>33</span></strong>

וְהִכּוּהוּ בַשּׁוֹטִים וֶהֱמִיתוּהוּ וּבַיּוֹם הַשְּׁלִישִׁי קוֹם יָקוּם׃ <strong><span class=c>34</span></strong>

וְהֵם לֹא הֵבִינוּ דָבָר מִכָּל־אֵלֶּה וַיְהִי הַדָּבָר הַזֶּה נֶעְלָם מֵהֶם

וְלֹא יָדְעוּ אֶת־אֲשֶׁר דִּבֶּר אֲלֵיהֶם׃ <strong><span class=c>35</span></strong> וַיְהִי

בְּקָרְבוֹ אֶל־יְרִיחוֹ וְהִנֵּה־אִישׁ עִוֵּר ישֵׁב עַל־יַד הַדֶּרֶךְ לִשְׁאֹל

צְדָקָה׃ <strong><span class=c>36</span></strong> וַיִּשְׁמַע אֶת־קוֹל הָעָם הָעֹבֵר וַיִּדְרשׁ

לָדַעַת מַה־הוּא׃ <strong><span class=c>37</span></strong> וַיַּגִּידוּ לוֹ כִּי־יֵשׁוּעַ הַנָּצְרִי

עוֹבֵר׃ <strong><span class=c>38</span></strong> וַיִּזְעַק לֵאמֹר יֵשׁוּעַ בֶּן־דָּוִד חָנֵּנִי׃ <strong><span class=c>39</span></strong>

וְהַהֹלְכִים לְפָנָיו גָּעֲרוּ־בוֹ לְהַחֲשֹׁתוֹ וְהוּא הִרְבָּה עוֹד לִזְעֹק

יֵשׁוּעַ בֶּן־דָּוִד חָנֵּנִי׃ <strong><span class=c>40</span></strong> וַיַּעֲמֹד יֵשׁוּעַ וַיְצַו

לַהֲבִיאוֹ אֵלָיו וַיְהִי כַּאֲשֶׁר קָרַב וַיִּשְׁאָלֵהוּ לֵאמֹר׃ <strong><span class=c>41</span></strong>

מַה־תִּרְצֶה שֶׁאֶעֱשֶׂה־לָּךְ וַיֹּאמֶר אֲדֹנִי אֲשֶׁר תִּפָּקַחְנָה עֵינָי׃ <strong><span class=c>42</span></strong>

וַיֹּאמֶר אֵלָיו תִּפָּקַחְנָה עֵינֶיךָ אֱמוּנָתְךָ הוֹשִׁיעָה לָּךְ׃ <strong><span class=c>43</span></strong>

וּפִתְאֹם נִפְקְחוּ עֵינָיו וַיֵּלֶךְ אַחֲרָיו הָלֹךְ וְשַׁבֵּחַ אֶת־הָאֱלֹהִים

וְכָל־הָעָם רָאוּ וַיּוֹדוּ לֵאלֹהִים׃</p>
<p><strong><span class=g>יט</span></strong>&nbsp;&nbsp; וַיָּבוֹא וַיַּעֲבֹר בִּירִיחוֹ׃ <strong><span class=c>2</span></strong> וְהִנֵּה־אִישׁ זַכַּי

שְׁמוֹ וְהוּא מֵרָאשֵׁי הַמּוֹכְסִים וְעָשִׁיר׃ <strong><span class=c>3</span></strong> וַיְבַקֵּשׁ

לִרְאוֹת אֶת־יֵשׁוּעַ מִי הוּא וְלֹא יָכֹל מִפְּנֵי הָעָם כִּי־שְׁפַל קוֹמָה

הָיָה׃ <strong><span class=c>4</span></strong> וַיְקַדֵּם וַיָּרָץ וַיַּעַל עַל־שִׁקְמָה אַחַת

לְמַעַן רְאוֹת אֹתוֹ כִּי־שָׁם דַּרְכּוֹ אֲשֶׁר יַעֲבָר־בָּהּ׃ <strong><span class=c>5</span></strong>

וַיְהִי כַּאֲשֶׁר בָּא יֵשׁוּעַ אֶל־הַמָּקוֹם הַהוּא וַיִּשָּׂא אֶת־עֵינָיו

וַיִּרְאֵהוּ וַיֹּאמֶר אֵלָיו זַכַּי רֵד מַהֵר כִּי־הַיּוֹם אֵשֵׁב בְּבֵיתֶךָ׃ <strong><span class=c>6</span></strong>

וַיְמַהֵר וַיֵּרַד וַיַּאַסְפֵהוּ בְּשִׂמְחָה׃ <strong><span class=c>7</span></strong> וַיִּלּוֹנוּ

כָל־הָרֹאִים לֵאמֹר בָּא לָלוּן בְּבֵית אִישׁ חוֹטֵא׃ <strong><span class=c>8</span></strong>

וַיַּעֲמֹד זַכַּי וַיֹּאמֶר אֶל־הָאָדוֹן הִנְנִי אֲדֹנִי אֶת־מַחֲצִית נְכָסַי

אֲנִי נֹתֵן לָעֲנִיִּים וְאִם־עָשַׁקְתִּי אִישׁ אָשִׁיב לוֹ אַרְבַּעְתָּיִם׃ <strong><span class=c>9</span></strong>

וַיֹּאמֶר אֵלָיו יֵשׁוּעַ הַיּוֹם הָיְתָה תְשׁוּעָה לַבַּיִת הַזֶּה בַּאֲשֶׁר

בֶּן־אַבְרָהָם גַּם־הוּא׃ <strong><span class=c>10</span></strong> כִּי בָא בֶּן־הָאָדָם לְבַקֵּשׁ

וּלְהוֹשִׁיעַ אֶת־הָאֹבֵד׃ <strong><span class=c>11</span></strong> וַיְהִי כְּשָׁמְעָם אֶת־זֹאת

וַיֹּסֶף וַיְדַבֵּר מָשָׁל כִּי קָרַב לִירוּשָׁלַיִם וְהֵמָּה חשְׁבִים אֲשֶׁר

בִּמְהֵרָה תִגָּלֶה מַלְכוּת הָאֱלֹהִים׃ <strong><span class=c>12</span></strong> וַיֹּאמֶר אִישׁ

אֶחָד מִן־הָאַצִּילִים הָלַךְ אֶל־אֶרֶץ רְחוֹקָה לָקַחַת־לוֹ מַמְלָכָה

וְלָשׁוּב׃ <strong><span class=c>13</span></strong> וַיִּקְרָא אֶל־עֲשָׂרָה מֵעֲבָדָיו וַיִּתֵּן

לָהֶם עֲשָׂרָה מָנִים וַיֹּאמֶר לָהֶם סַחֲרוּ בָהֶם עַד בֹּאִי׃ <strong><span class=c>14</span></strong>

וּבְנֵי עִירוֹ שֹׂנְאִים אוֹתוֹ וַיִּשְׁלְחוּ מַלְאָכִים אַחֲרָיו לֵאמֹר

מָאַסְנוּ אוֹתוֹ הָאִישׁ מִמְּלֹךְ עָלֵינוּ׃ <strong><span class=c>15</span></strong> וַיְהִי

אַחֲרֵי קַחְתּוֹ אֶת־הַמַּמְלָכָה וַיָּשֹׁב וַיְצַו לִקְרֹא אֶת־הָעֲבָדִים

הָהֵם אֲשֶׁר נָתַן לָהֶם אֶת־הַכֶּסֶף לְמַעַן יֵדַע מָה־הִרְוִיחַ כָּל־אֶחָד

בְּמִסְחָרוֹ׃ <strong><span class=c>16</span></strong> וַיָּבֹא הָרִאשׁוֹן וַיֹּאמַר אֲדֹנִי מָנֶה

שֶׁלְּךָ הֵבִיא עֲשֶׂרֶת מָנִים׃ <strong><span class=c>17</span></strong> וַיֹּאמֶר אֵלָיו הֱטִיבוֹתָ

לַעֲשׂוֹת הָעֶבֶד הַטּוֹב תַּחַת אֲשֶׁר הָיִיתָ נֶאֱמָן בִּמְעַט מִזְעָר הֱיֵה

שַׁלִּיט עַל־עֶשֶׂר עָרִים׃ <strong><span class=c>18</span></strong> וַיָּבֹא הַשֵּׁנִי וַיֹּאמַר

אֲדֹנִי מָנֶה שֶׁלְּךָ עָשָׂה חֲמֵשֶׁת מָנִים׃ <strong><span class=c>19</span></strong> וַיֹּאמֶר

גַּם־לָזֶה אַף־אַתָּה הֱיֵה עַל־חָמֵשׁ עָרִים׃ <strong><span class=c>20</span></strong> וַיָּבֹא

הָאַחֵר וַיֹּאמַר הֵא־לְךָ מָנֶה שֶׁלָּךְ אֲשֶׁר־הָיָה אֶצְלִי צָרוּר

בְּסוּדָר׃ <strong><span class=c>21</span></strong> מִיִּרְאָתִי אֹתְךָ כִּי אִישׁ קָשֶׁה אָתָּה

לֹקֵחַ אֶת־אֲשֶׁר לֹא הִנַּחְתָּ וְקֹצֵר אֶת־אֲשֶׁר לֹא זָרָעְתָּ׃ <strong><span class=c>22</span></strong>

וַיֹּאמֶר אֵלָיו עַל־פִּיךָ אֶשְׁפָּטְךָ הָעֶבֶד הָרָע אַתָּה יָדַעְתָּ

כִּי־אֲנִי אִישׁ קָשֶׁה לֹקֵח אֶת־אֲשֶׁר לֹא הִנַּחְתִּי וְקוֹצֵר אֶת־אֲשֶׁר

לֹא זָרַעְתִּי׃ <strong><span class=c>23</span></strong> וְלָמָה לֹא־נָתַתָּ אֶת־כַּסְפִּי

לַשֻּׁלְחָנִי וַאֲנִי בְּבוֹאִי הָיִיתִי תּוֹבֵעַ אוֹתוֹ בְּמַרְבִּית׃ <strong><span class=c>24</span></strong>

וַיֹּאמֶר אֶל־הָעֹמְדִים שָׁם שְׂאוּ מִמֶּנּוּ אֶת־הַמָּנֶה וּתְנוּ

אֶל־אֲשֶׁר־לוֹ עֲשֶׂרֶת הַמָּנִים׃ <strong><span class=c>25</span></strong> וַיֹּאמְרוּ אֵלָיו

אֲדֹנֵינוּ יֶשׁ־לוֹ עֲשֶׂרֶת מָנִים׃ <strong><span class=c>26</span></strong> הֵן אֲנִי אֹמֵר לָכֶם

כִּי כָל־אִישׁ שֶׁיֶּשׁ־לוֹ יִנָּתֵן לוֹ וַאֲשֶׁר אֵין לוֹ יֻקַּח מִמֶּנּוּ

גַּם אֶת־אֲשֶׁר־לוֹ׃ <strong><span class=c>27</span></strong> אֲבָל אֶת־אֹיְבַי הָהֵם אֲשֶׁר

מְאָסוּנִי מִמְּלֹךְ עֲלֵיהֶם הָבִיאוּ אֹתָם הֵנָּה וְהִרְגוּ אֹתָם לְפָנָי׃ <strong><span class=c>28</span></strong>

וַיְכַל לְדַבֵּר הַדְּבָרִים הָאֵלֶּה וַיַּעֲבֹר לִפְנֵיהֶם וַיַּעַל

יְרוּשָׁלָיִם׃ <strong><span class=c>29</span></strong> וַיְהִי בְקָרְבוֹ אֶל־בֵּית־פַּגֵּי

וּבֵית־הִינִי אֶל־הַר הַנִּקְרָא הַר הַזֵּיתִים וַיִּשְׁלַח שְׁנַיִם

מִתַּלְמִידָיו לֵאמֹר׃ <strong><span class=c>30</span></strong> לְכוּ אֶל־הַכְּפָר אֲשֶׁר

מִמּוּלֵנוּ וְהָיָה בְּבוֹאֲכֶם שָׁמָּה וּמְצָאתֶם עַיִר אָסוּר אֲשֶׁר

מִיָּמָיו לֹא־רָכַב עָלָיו אָדָם הַתִּירוּ אֹתוֹ וְהָבִיאוּ׃ <strong><span class=c>31</span></strong>

וְכִי־יֹאמַר אֲלֵיכֶם אִישׁ לָמָּה תַתִּירֻהוּ כֹּה תֹאמְרוּ אֵלָיו יַעַן כִּי

הָאָדוֹן צָרִיךְ לוֹ׃ <strong><span class=c>32</span></strong> וַיֵּלְכוּ הַשְּׁלוּחִים וַיִּמְצְאוּ

כַּאֲשֶׁר דִּבֶּר אֲלֵיהֶם׃ <strong><span class=c>33</span></strong> וַיַּתִּירוּ אֶת־הָעָיִר

וַיֹּאמֶר אֲלֵיהֶם בְּעָלָיו לָמָּה זֶּה אַתֶּם מַתִּירִים אֶת־הָעָיִר׃ <strong><span class=c>34</span></strong>

וַיֹּאמְרוּ הָאָדוֹן צָרִיךְ לוֹ׃ <strong><span class=c>35</span></strong> וַיְבִיאֻהוּ אֶל־יֵשׁוּעַ

וַיַּשְׁלִיכוּ אֶת־בִּגְדֵיהֶם עַל־הָעַיִר וַיַּרְכִּיבוּ עָלָיו אֶת־יֵשׁוּעַ׃ <strong><span class=c>36</span></strong>

וּבְלֶכְתּוֹ הִצִּיעוּ אֶת־בִּגְדֵיהֶם עַל־הַדָּרֶךְ׃ <strong><span class=c>37</span></strong>

וַיִּקְרַב אֶל־מוֹרַד הַר הַזֵּיתִים וַיָּחֵלּוּ כָּל־הֲמוֹן הַתַּלְמִידִים

לְשַׁבֵּחַ אֶת־הָאֱלֹהִים בְּשִׂמְחָה וּבְקוֹל גָּדוֹל עַל כָּל־הַגְּבוּרוֹת

אֲשֶׁר רָאוּ לֵאמֹר׃ <strong><span class=c>38</span></strong> בָּרוּך הַמֶּלֶךְ הַבָּא בְּשֵׁם

יְהוָֹה שָׁלוֹם בַּשָּׁמַיִם וְכָבוֹד בַּמְּרוֹמִים׃ <strong><span class=c>39</span></strong>

וַאֲנָשִׁים מִן הַפְּרוּשִׁים אֲשֶׁר בְּתוֹךְ הָעָם אָמְרוּ אֵלָיו רַבִּי

גְּעַר בְּתַלְמִידֶיךָ׃ <strong><span class=c>40</span></strong> וַיַּעַן וַיֹּאמַר אֲנִי אֹמֵר

לָכֶם אִם־אֵלֶּה יֶחֱשׁוּ הָאֲבָנִים תִּזְעָקְנָה׃ <strong><span class=c>41</span></strong> וַיְהִי

כַּאֲשֶׁר קָרַב וַיַּרְא אֶת־הָעִיר וַיֵּבְךְ עָלֶיהָ וַיֹּאמַר׃ <strong><span class=c>42</span></strong>

לוּ יָדַעַתְּ גַּם־אַתְּ בְּעוֹד יוֹמֵךְ הַזֶּה אֶת־דֶּרֶךְ שְׁלוֹמֵךְ וְעַתָּה

נִסְתַּר מֵעֵינָיִךְ׃ <strong><span class=c>43</span></strong> כִּי הִנֵּה יָמִים בָּאִים עָלָיִךְ

וְשָׁפְכוּ אֹיְבַיִךְ סוֹלֲלָה סְבִיבָיִךְ וְהִקִּיפוּךְ וְצָרוּ עָלַיִךְ

מִכָּל־עֲבָרָיִךְ׃ <strong><span class=c>44</span></strong> וְהָרְסוּ עַד־לָאָרֶץ אוֹתָךְ

וְאֶת־בָּנַיִךְ בְּקִרְבֵּךְ וְלֹא־יַשְׁאִירוּ בָךְ אֶבֶן עַל־אָבֶן עֵקֶב

אֲשֶׁר־לֹא יָדַעַתְּ עֵת פְּקֻדָּתֵךְ׃ <strong><span class=c>45</span></strong> וַיָּבֹא

אֶל־הַמִּקְדָּשׁ וַיָּחֶל לְגָרֵשׁ מִשָּׁם אֵת הַמֹּכְרִים וְאֵת הַקּוֹנִים

בּוֹ׃ <strong><span class=c>46</span></strong> וַיֹּאמֶר אֲלֵיהֶם הֵן כָּתוּב בֵּיתִי

בֵּית־תְּפִלָּה וְאַתֶּם עֲשִׂיתֶם אוֹתוֹ מְעָרַת פָּרִיצִים׃ <strong><span class=c>47</span></strong>

וַיְהִי מְלַמֵּד בַּמִּקְדָּשׁ יוֹם יוֹם וְרָאשֵׁי הַכֹּהֲנִים וְהַסּוֹפְרִים

וְגַם־רָאשֵׁי הָעָם בִּקְשׁוּ לְאַבְּדוֹ׃ <strong><span class=c>48</span></strong> וְלֹא מָצְאוּ

מַה־לַּעֲשׂוֹת כִּי כָל־הָעָם דָּבְקוּ אַחֲרָיו לִשְׁמֹעַ אֹתוֹ׃</p>
<p><strong><span class=g>כ</span></strong>&nbsp;&nbsp; וַיְהִי הַיּוֹם וְהוּא מְלַמֵּד אֶת־הָעָם בַּמִּקְדָּשׁ וּמְבַשֵּׂר

וַיִּגְּשׁוּ הַכֹּהֲנִים וְהַסּוֹפְרִים עִם־הַזְּקֵנִים׃ <strong><span class=c>2</span></strong>

וַיֹּאמְרוּ אֵלָיו אֱמָר־נָא לָנוּ בְּאֵי־זוֹ רְשׁוּת אַתָּה עֹשֶׂה אֶת־אֵלֶה

וּמִי הוּא הַנֹּתֵן לְךָ אֶת־הָרְשׁוּת הַזֹּאת׃ <strong><span class=c>3</span></strong> וַיַּעַן

וַיֹּאמֶר אֲלֵיהֶם אַף־אֲנִי אֶשְׁאָלְכֶם דָּבָר וְאִמְרוּ לִי׃ <strong><span class=c>4</span></strong>

טְבִילַת יוֹחָנָן הֲמִשָּׁמַיִם הָיָתָה אִם־מִבְּנֵי אָדָם׃ <strong><span class=c>5</span></strong>

וַיִּוָּעֲצוּ יַחְדָּו לֵאמֹר אִם־נֹאמַר מִן־הַשָּׁמַיִם וְאָמַר לָמָּה זֶּה

לֹא הֶאֱמַנְתֶּם בּוֹ׃ <strong><span class=c>6</span></strong> וְאִם־נֹאמַר מִבְּנֵי אָדָם

וּסְקָלֻנוּ כָּל־הָעָם כִּי־בָרוּר לָהֶם שֶׁיּוֹחָנָן נָבִיא הָיָה׃ <strong><span class=c>7</span></strong>

וַיַּעֲנוּ לֹא יָדַעְנוּ מֵאָיִן׃ <strong><span class=c>8</span></strong> וַיֹּאמֶר יֵשׁוּעַ

אֲלֵיהֶם גַּם־אֲנִי לֹא אֹמַר לָכֶם בְּאֵי־זוֹ רְשׁוּת אֲנִי עֹשֶׂה אֵלֶּה׃ <strong><span class=c>9</span></strong>

וַיַּעַן וַיְדַבֵּר אֶל־הָעָם אֶת־הַמָּשָׁל הַזֶּה אִישׁ אֶחָד נָטַע כֶּרֶם

וַיִּתְּנֵהוּ בְּיַד כֹּרְמִים וַיֵּלֶךְ בְּדֶרֶךְ מֵרָחוֹק לְיָמִים רַבִּים׃ <strong><span class=c>10</span></strong>

וְלַמּוֹעֵד שָׁלַח עֶבֶד אֶל־הַכֹּרְמִים לָתֶת־לוֹ מִפְּרִי הַכָּרֶם

וְהַכֹּרְמִים הִכֻּהוּ וַיְשַׁלְּחֻהוּ רֵיקָם׃ <strong><span class=c>11</span></strong> וַיֹּסֶף

שְׁלֹחַ עֶבֶד אַחֵר וַיַּכּוּ גַם־אֹתוֹ וַיִּבְזֻהוּ וַיְשַׁלְּחֻהוּ רֵיקָם׃ <strong><span class=c>12</span></strong>

וַיֹּסֶף לִשְׁלֹחַ שְׁלִישִׁי וְגַם־אֹתוֹ פָצְעוּ וַיְגָרֲשֻׁהוּ וַיִּדְחָפֻהוּ

חוּצָה׃ <strong><span class=c>13</span></strong> וַיֹּאמֶר בַּעַל־הַכֶּרֶם מָה־אֶעֱשֶׂה אֶשְׁלְחָה

אֶת־בְּנִי אֶת־יְדִידִי אוּלַי יִרְאוּ אֹתוֹ וְיִירְאוּ מִפָּנָיו׃ <strong><span class=c>14</span></strong>

וְכִרְאוֹת אֹתוֹ הַכֹּרְמִים נוֹעֲצוּ יַחְדָּו לֵאמֹר זֶה הוּא הַיּוֹרֵשׁ לְכוּ

וְנַהַרְגֵהוּ וּתְהִי־לָנוּ הַיְרֻשָּׁה׃ <strong><span class=c>15</span></strong> וַיְגָרֲשׁוּ

אוֹתוֹ אֶל־מִחוּץ לַכֶּרֶם וַיַּהַרְגֻהוּ וְעַתָּה מַה־יַּעֲשֶׂה לָהֶם

בַּעַל־הַכָּרֶם׃ <strong><span class=c>16</span></strong> יָבוֹא וִיאַבֵּד אֶת־הַכֹּרְמִים הָהֵם

וְיִתֵּן אֶת־הַכֶּרֶם לַאֲחֵרִים וַיְהִי כְּשָׁמְעָם וַיֹּאמְרוּ חָלִילָה׃ <strong><span class=c>17</span></strong>

וַיַּבֵּט־בָּם וַיֹּאמַר וּמָה הוּא זֶה הַכָּתוּב אֶבֶן מָאֲסוּ הַבּוֹנִים

הָיְתָה לְרֹאשׁ פִּנָּה׃ <strong><span class=c>18</span></strong> כֹּל הַנֹּפֵל עַל־הָאֶבֶן הַהִיא

יִשָּׁבֵר וְאֵת אֲשֶׁר תִּפֹּל עָלָיו תִּשְׁחָקֵהוּ׃ <strong><span class=c>19</span></strong>

וַיְבַקְשׁוּ רָאשֵׁי הַכֹּהֲנִים וְהַסּוֹפְרִים לִשְׁלֹחַ־יָדָם בּוֹ בָּעֵת

הַהִיא וַיִּירְאוּ מִפְּנֵי הָעָם כִּי יָדְעוּ אֲשֶׁר עֲלֵיהֶם דִּבֶּר

אֶת־הַמָּשָׁל הַזֶּה׃ <strong><span class=c>20</span></strong> וַיֶּאֶרְבוּ־לוֹ וַיִּשְׁלְחוּ

מְאָרֲבִים מִתְחַפְּשִׂים כְּהֹלְכֵי תֹם לְמַעַן יִלְכְּדוּ אוֹתוֹ בְּדָבָר

לְהַסְגִּירוֹ אֶל־הַשְּׂרָרָה וּבְיַד הַהֶגְמוֹן׃ <strong><span class=c>21</span></strong>

וַיִּשְׁאָלֻהוּ לֵאמֹר רַבִּי יָדַעְנוּ כִּי נְכוֹנָה תְּדַבֵּר וּתְלַמֵּד

וְלֹא־תִשָּׂא פָנִים כִּי בֶאֱמֶת מוֹרֶה אַתָּה אֶת־דֶּרֶךְ אֱלֹהִים׃ <strong><span class=c>22</span></strong>

הֲמֻתָּר לָנוּ לָתֶת־מַס לְקֵיסָר אִם־לֹא׃ <strong><span class=c>23</span></strong> וַיֵּדַע

אֶת־נִכְלֵיהֶם וַיֹּאמֶר לָהֶם׃ <strong><span class=c>24</span></strong> מַה־תְּנַסּוּנִי הַרְאוּנִי

דִינָר הַצּוּרָה וְהַמִּכְתָּב אֲשֶׁר עָלָיו שֶׁל־מִי הֵם וַיַּעֲנוּ

וַיֹּאמְרוּ שֶׁל־קֵיסָר׃ <strong><span class=c>25</span></strong> וַיֹּאמֶר אֲלֵיהֶם לָכֵן תְּנוּ

לְקֵיסַר אֶת־אֲשֶׁר לְקֵיסָר וְלֵאלֹהִים אֶת־אֲשֶׁר לֵאֱלֹהִים׃ <strong><span class=c>26</span></strong>

וְלֹא יָכְלוּ לְלָכְדוֹ בְדָבָר לִפְנֵי הָעָם וַיִּתְמְהוּ עַל־מַעֲנֵהוּ

וַיַּחֲרִישׁוּ׃ <strong><span class=c>27</span></strong> וַיִּקְרְבוּ אֲנָשִׁים מִן־הַצַּדּוּקִים

הָאֹמְרִים אֵין תְּחִיַּת הַמֵּתִים וַיִּשְׁאָלֻהוּ לֵאמֹר׃ <strong><span class=c>28</span></strong>

מוֹרֶה משֶׁה כָּתַב לָנוּ כִּי יָמוּת אָח בַּעַל אִשָּׁה וּבָנִים אֵין־לוֹ

וְלָקַח אָחִיו אֶת־אִשְׁתּוֹ וְהֵקִים זֶרַע לְאָחִיו׃ <strong><span class=c>29</span></strong>

וְהִנֵּה הָיוּ שִׁבְעָה אַחִים וְהָרִאשׁוֹן לָקַח אִשָּׁה וַיָּמָת וּבָנִים

אֵין לוֹ׃ <strong><span class=c>30</span></strong> וַיִּקַּח אֹתָהּ הַשֵּׁנִי וַיָּמָת גַּם־הוּא

לֹא־בָנִים׃ <strong><span class=c>31</span></strong> וַיִּקַּח אֹתָהּ הַשְּׁלִישִׁי וְכַדָּבָר

הַזֶּה עָשׂוֹּ אַף־הַשִּׁבְעָה וְלֹא־הִנִּיחוּ בָנִים וַיָּמוּתוּ׃ <strong><span class=c>32</span></strong>

וּבָאַחֲרוֹנָה מֵתָה גַם־הָאִשָּׁה׃ <strong><span class=c>33</span></strong> וְהִנֵּה בִּתְחִיַּת

הַמֵּתִים לְמִי מֵהֶם תִּהְיֶה לְאִשָּׁה כִּי־הָיְתָה לַשִּׁבְעָה לְאִשָּׁה׃ <strong><span class=c>34</span></strong>

וַיַּעַן יֵשׁוּעַ וַיֹּאמֶר אֲלֵיהֶם בְּנֵי הָעוֹלָם הַַזֶּה יִשְׂאוּ נָשִׁים

וְתִנָּשֶׂאנָה׃ <strong><span class=c>35</span></strong> וְהַזֹּכִים לָעוֹלָם הַבָּא וְלִתְחִיַּת

הַמֵּתִים לֹא־יִשְׂאוּ נָשִׁים וְלֹא תִנָּשֶׂאנָה׃ <strong><span class=c>36</span></strong> כִּי

לֹא־יוּכְלוּ לָמוּת עוֹד כִּי שָׁוִים הֵם לַמַּלְאָכִים וּבְנֵי אֱלֹהִים הֵמָּה

בִּהְיוֹתָם בְּנֵי הַתְּקוּמָה׃ <strong><span class=c>37</span></strong> וְגַם־משֶׁה רָמַז בַּסְּנֶה

שֶׁיָּקוּמוּ הַמֵּתִים בְּקָרְאוֹ אֶת־יְהוָֹה אֱלֹהֵי אַבְרָהָם אֱלֹהֵי יִצְחָק

וֵאלֹהֵי יַעֲקֹב׃ <strong><span class=c>38</span></strong> וְהָאֱלֹהִים לֹא אֱלֹהֵי הַמֵּתִים הוּא

כִּי אִם־אֱלֹהֵי הַחַיִּים כִּי כֻלָּם חַיִּים לוֹ׃ <strong><span class=c>39</span></strong>

וַיַּעֲנוּ אֲנָשִׁים מִן־הַסּוֹפְרִים רַבִּי יָפֶה דִבַּרְתָּ׃ <strong><span class=c>40</span></strong>

וְלֹא־מָצְאוּ עוֹד אֶת־לִבָּם לִשְׁאֹל אוֹתוֹ דָּבָר׃ <strong><span class=c>41</span></strong>

וַיֹּאמֶר אֲלֵיהֶם אֵיךְ יֹאמְרוּ לַמָּשִׁיחַ שֶׁהוּא בֶּן־דָּוִד׃ <strong><span class=c>42</span></strong>

וְדָוִד בְּעַצְמוֹ אָמַר בְּסֵפֶר תְּהִלִּים נְאֻם־יְהוָֹה לַאדֹנִי שֵׁב

לִימִינִי׃ <strong><span class=c>43</span></strong> עַד־אָשִׁית אֹיְבֶיךָ הֲדֹם לְרַגְלֶיךָ׃ <strong><span class=c>44</span></strong>

הִנֵּה דָּוִד קֹרֵא לוֹ אָדוֹן וְאֵיךְ הוּא בְּנוֹ׃ <strong><span class=c>45</span></strong>

וַיֹּאמֶר אֶל־תַּלְמִידָיו בְּאָזְנֵי כָּל־הָעָם׃ <strong><span class=c>46</span></strong>

הִזָּהֲרוּ מִן־הַסּוֹפְרִים הַחֲפֵצִים לְהִתְהַלֵּךְ עֲטוּפֵי טַלִּית

וְאֹהֲבִים שֶׁיִּשְׁאֲלוּ בִשְׁלוֹמָם בַּשְּׁוָקִים וְלַשֶׁבֶת רִאשֹׁנִים

בְּבָתֵּי כְנֵסִיּוֹת וּלְהָסֵב רִאשֹׁנִים בַּסְּעוּדוֹת׃ <strong><span class=c>47</span></strong>

הַבֹּלְעִים אֶת־בָּתֵּי הָאַלְמָנוֹת וּמַאֲרִיכִים בִּתְפִלָּתָם לְמַרְאֵה

עֵינָיִם הֵמָּה מִשְׁפָּט גָּדוֹל יֶתֶר מְאֹד יִשָּׁפֵטוּ׃</p>
<p><strong><span class=g>כא</span></strong>&nbsp;&nbsp; וַיַּבֵּט וַיַּרְא אֶת־הָעֲשִׁירִים מְשִׂימִים אֶת־נִדְבוֹתָם בַּאֲרוֹן

הָאוֹצָר׃ <strong><span class=c>2</span></strong> וַיַּרְא גַּם־אַלְמָנָה עֲנִיָּה נֹתֶנֶת בּוֹ

שְׁתֵּי פְרוּטוֹת׃ <strong><span class=c>3</span></strong> וַיֹּאמַר אֱמֶת אַגִּיד לָכֶם כִּי

הָאַלְמָנָה הָעֲנִיָּה הַזֹּאת נָתְנָה יוֹתֵר מִכֻּלָם׃ <strong><span class=c>4</span></strong> כִּי

כָל־אֵלֶּה הִתְנַדְּבוּ לֵאלֹהִים מֵהָעֹדֵף שֶׁלָּהֶם וְהִיא מִמַּחְסוֹרָהּ

נָתְנָה אֶת־כָּל־אֲשֶׁר הָיָה לָהּ לְמִחְיָה׃ <strong><span class=c>5</span></strong> וַיְהִי

בְּאָמְרָם לַמִּקְדָּשׁ שֶׁהוּא מְהֻדָּר בַּאֲבָנִים יָפוֹת וּבְמַתָּנוֹת

וַיֹּאמַר׃ <strong><span class=c>6</span></strong> אֵת אֲשֶׁר אַתֶּם רֹאִים הִנֵּה יָמִים בָּאִים

וְלֹא תִשָּׁאֵר אֶבֶן עַל־אֶבֶן אֲשֶׁר לֹא תִתְפָּרָק׃ <strong><span class=c>7</span></strong>

וַיִּשְׁאָלֻהוּ לֵאמֹר רַבִּי מָתַי אֵפוֹא תִּהְיֶה זֹּאת וּמַה הוּא הָאוֹת

לְעֵת הֱיוֹתָהּ׃ <strong><span class=c>8</span></strong> וַיֹּאמֶר רְאוּ פֶּן־יַתְעוּ אֶתְכֶם כִּי

רַבִּים יָבֹאוּ בִּשְׁמִי וְאָמְרוּ אֲנִי הוּא וְהָעֵת קְרוֹבָה וְאַתֶּם

אַל־תֵּלְכוּ אַחֲרֵיהֶם׃ <strong><span class=c>9</span></strong> וּבְשָׁמְעֲכֶם מִלְחָמוֹת

וּמְהוּמוֹת אַל־תֵּחָתּוּ כִּי הָיוֹ תִהְיֶה־זֹּאת לָרִאשׁוֹנָה אַךְ־עוֹד קֵץ

לַמּוֹעֵד׃ <strong><span class=c>10</span></strong> וַיֹּסֶף דַּבֵּר אֲלֵיהֶם לֵאמֹר גּוֹי עַל־גּוֹי

יָקוּם וּמַמְלָכָה עַל־מַמְלָכָה׃ <strong><span class=c>11</span></strong> וְהָיָה רַעַשׁ גָּדוֹל

כֹּה וָכֹה וְרָעָב וָדָבֶר וְגַם־מוֹרָאִים וְאֹתוֹת גְּדֹלוֹת מִן־הַשָּׁמָיִם׃ <strong><span class=c>12</span></strong>

וְלִפְנֵי כָל־אֵלֶּה יִשְׁלְחוּ בָכֶם אֶת־יְדֵיהֶם וְיִרְדְּפוּ וְיִמְסְרוּ

אֶתְכֶם לְבָתֵּי כְנֵסִיּוֹת וְאֶל־בָּתֵּי כְלָאִים וְתוּבְאוּ לִפְנֵי מְלָכִים

וּנְגִידִים לְמַעַן שְׁמִי׃ <strong><span class=c>13</span></strong> וְהָיְתָה־זֹּאת לָכֶם לְעֵדוּת׃
<strong><span class=c>14</span></strong> עַל־כֵּן שִׂימוּ בְלִבְּכֶם לְבִלְתִּי הֱיוֹת דֹּאֲגִים

בַּמֶּה תִּצְטַדָּקוּ׃ <strong><span class=c>15</span></strong> כִּי אָנֹכִי נֹתֵן לָכֶם פֶּה

וְחָכְמָה אֲשֶׁר לֹא־יוּכְלוּ לַעֲמֹד לְפָנֶיהָ וּלְדַבֵּר נֶגְדָּהּ

כָּל־מִתְקוֹמֲמֵיכֶם׃ <strong><span class=c>16</span></strong> וְגַם־תִּמָּסְרוּ עַל־יְדֵי

יוֹלְדֵיכֶם וַאֲחֵיכֶם וּקְרוֹבֵיכֶם וְרֵעֵיכֶם וְיָמִיתוּ מִכֶּם׃ <strong><span class=c>17</span></strong>

וִהְיִיתֶם שְׂנוּאִים לְכָל־אָדָם לְמַעַן שְׁמִי׃ <strong><span class=c>18</span></strong> אַךְ

לֹא־יִפֹּל מִשַּׂעֲרַת רֹאשְׁכֶם אָרְצָה׃ <strong><span class=c>19</span></strong> בְּתוֹחַלְתְּכֶם

קְנוּ לָכֶם אֵת נַפְשֹׁתֵיכֶם׃ <strong><span class=c>20</span></strong> וְכַאֲשֶׁר תִּרְאוּ מַחֲנוֹת

סוֹבֲבִים אֶת־יְרוּשָׁלָיִם יָדֹעַ תֵּדְעוּ כִּי קָרַב חָרְבָּנָהּ׃ <strong><span class=c>21</span></strong>

אָז יָנוּסוּ אַנְשֵׁי יְהוּדָה אֶל־הֶהָרִים וַאֲשֶׁר הֵם בְּתוֹכָהּ יֵצְאוּ וַאֲשֶׁר־בַּפְּרָזוֹת

אַל־יָבוֹאוּ בָהּ׃ <strong><span class=c>22</span></strong> כִּי־יְמֵי נָקָם הֵמָּה לְמַלּאת

כָּל־הַכָּתוּב׃ <strong><span class=c>23</span></strong> וְאוֹי לֶהָרוֹת וְלַמֵּינִיקוֹת בַּיָּמִים

הָהֵם כִּי תִהְיֶה צָרָה גְדוֹלָה בָּאָרֶץ וְקֶצֶף עַל־הָעָם הַזֶּה׃ <strong><span class=c>24</span></strong>

וְנָפְלוּ לְפִי־חֶרֶב וְהָגְלוּ אֶל־כָּל־הַגּוֹיִם וְהָיְתָה יְרוּשָׁלַיִם

מִרְמָס לַגּוֹיִם עַד אֲשֶׁר־יִמְלְאוּ עִתּוֹת הַגּוֹיִם׃ <strong><span class=c>25</span></strong>

וְהָיוּ אֹתוֹת בַּשֶּׁמֶשׁ וּבַיָּרֵחַ וּבַכּוֹכָבִים וְעַל־הָאָרֶץ מְצוּקָה

לַגּוֹיִם וּמְבוּכָה מֵהֶמְיַת הַיָּם וּמִשְׁבָּרָיו׃ <strong><span class=c>26</span></strong>

וְיִמּוֹגוּ בְנֵי־הָאָדָם מֵאֵימָה וּמֵחֶרְדַּת הַבָּאוֹת עַל־כָּל־הָאָרֶץ

כִּי־חֲיָלֵי הַשָּׁמַיִם יִתְמוֹטָטוּ׃ <strong><span class=c>27</span></strong> וְאָז יִרְאוּ

אֶת־בֶּן־הָאָדָם בָּא בֶעָנָן בִּגְבוּרָה וּבְכָבוֹד רָב׃ <strong><span class=c>28</span></strong>

וּכְהָחֵל הַדְּבָרִים הָאֵלֶּה לָבוֹא הִתְעוֹדֲדוּ וּשְׂאוּ רָאשֵׁיכֶם

כִּי־קָרְבָה גְאֻלַּתְכֶם׃ <strong><span class=c>29</span></strong> וַיְדַבֵּר אֲלֵיהֶם בְּמָשָׁל

לֵאמֹר רְאוּ אֶת־הַתְּאֵנָה וְאֵת כָּל־הָעֵצִים׃ <strong><span class=c>30</span></strong>

כִּי־תִרְאוּ אֹתָם מוֹצִיאִים אֶת־פִּרְחָם הֲלֹא יְדַעְתֶּם כִּי קָרַב

הַקָּיִץ׃ <strong><span class=c>31</span></strong> כֵּן גַּם־אַתֶּם בִּהְיוֹת אֵלֶּה לְנֶגְדְּכֶם

דְּעוּ כִּי קְרוֹבָה מַלְכוּת הָאֱלֹהִים׃ <strong><span class=c>32</span></strong> אָמֵן אֹמֵר אֲנִי

לָכֶם לֹא יַעֲבֹר הַדּוֹר הַזֶּה עַד כִּי־יִהְיוּ כָּל־אֵלֶּה׃ <strong><span class=c>33</span></strong>

הַשָּׁמַיִם וְהָאָרֶץ יַעֲבֹרוּ וּדְבָרַי לֹא יַעֲבֹרוּן׃ <strong><span class=c>34</span></strong>

רַק הִשָּׁמְרוּ לָכֶם פֶּן־יִכְבַּד לְבַבְכֶם בְּמִשְׁתֶּה וּבְשִׁכָּרוֹן

וּבְדַאֲגוֹת הַמִּחְיָה וּבָא עֲלֵיכֶם הַיּוֹם הַהוּא פִּתְאֹם׃ <strong><span class=c>35</span></strong>

כִּי כְּמוֹ־פַח יָבוֹא עַל כָּל־הַיּשְׁבִים עַל־פְּנֵי כָל־הָאָרֶץ׃ <strong><span class=c>36</span></strong>

לָכֵן שִׁקְדוּ בְּכָל־עֵת וְהִתְפַּלָּלוּ לְמַעַן תַּעַצְרוּ־כֹחַ לְהִמָּלֵט

מִכָּל־אֵלֶּה הָעֲתִידוֹת לָבוֹא וְהִתְיַצַּבְתֶּם לִפְנֵי בֶן־הָאָדָם׃ <strong><span class=c>37</span></strong>

וַיְהִי מְלַמֵּד יוֹמָם בַּמִּקְדָּשׁ וּבַלַּיְלָה יָצָא אֶל־הָהָר הוּא הַר

הַזֵּיתִים לָלוּן׃ <strong><span class=c>38</span></strong> וְכָל־הָעָם הִשְׁכִּימוּ לָבוֹא אֵלָיו

בַּמִּקְדָּשׁ לִשְׁמֹעַ אוֹתוֹ׃</p>
<p><strong><span class=g>כב</span></strong>&nbsp;&nbsp; וַיִּקְרַב חַג הַמַּצּוֹת הוּא חַג הַפָּסַח׃ <strong><span class=c>2</span></strong> וְרָאשֵׁי

הַכֹּהֲנִים וְהַסּוֹפְרִים מְבַקְשִׁים אֵיךְ יַהַרְגֻהוּ כִּי יָרְאוּ מִפְּנֵי

הָעָם׃ <strong><span class=c>3</span></strong> וְהַשָּׂטָן נִכְנַס בִּיהוּדָה הַנִּקְרָא

אִישׁ־קְרִיּוֹת וְהוּא אֶחָד מִשְּׁנֵים הֶעָשָׂר׃ <strong><span class=c>4</span></strong> וַיֵּלֶךְ

וַיִּוָּעַץ עִם־רָאשֵׁי הַכֹּהֲנִים וְהַשָּׂרִים אֵיךְ יִמְסְרֶנּוּ בְּיָדָם׃ <strong><span class=c>5</span></strong>

וַיִּשְׂמָחוּ וַיֵּאֹתוּ לָתֶת־לוֹ כָסֶף׃ <strong><span class=c>6</span></strong> וַיַּבְטַח אֹתָם

וַיְבַקֵּשׁ תּוֹאֲנָה לְמָסְרוֹ אֲלֵיהֶם בְּסֵתֶר וְלֹא־בִפְנֵי הֶהָמוֹן׃ <strong><span class=c>7</span></strong>

וַיָּבֹא יוֹם הַמַּצּוֹת אֲשֶׁר יִזָּבַח־בּוֹ הַפָּסַח׃ <strong><span class=c>8</span></strong>

וַיִּשְׁלַח אֶת־פֶּטְרוֹס וְאֶת־יוֹחָנָן לֵאמֹר לְכוּ וְהָכִינוּ לָנוּ

אֶת־הַפֶּסַח וְנֹאכֵלָה׃ <strong><span class=c>9</span></strong> וַיֹּאמְרוּ אֵלָיו אֵיפֹה תַחְפֹּץ

וְנָכִין אוֹתוֹ׃ <strong><span class=c>10</span></strong> וַיֹּאמֶר אֲלֵיהֶם הִנֵּה אַתֶּם בָּאִים

הָעִירָה וּפָגַע אֶתְכֶם אִישׁ נֹשֵׂא צַפַּחַת מָיִם לְכוּ אַחֲרָיו

אֶל־הַבָּיִת אֲשֶׁר יָבוֹא בוֹ׃ <strong><span class=c>11</span></strong> וַאֲמַרְתֶּם אֶל־בַּעַל

הַבָּיִת כֹּה אָמַר־לְךָ הָרַב אַיֵּה הַמָּלוֹן אֲשֶׁר אֹכְלָה־שָּׁם

אֶת־הַפֶּסַח עִם־תַּלְמִידָי׃ <strong><span class=c>12</span></strong> וְהוּא יַרְאֶה אֶתְכֶם

עֲלִיָּה גְדוֹלָה מֻצָּעָה שָׁם תָּכִינוּ׃ <strong><span class=c>13</span></strong> וַיֵּלְכוּ

וַיִּמְצְאוּ כַּאֲשֶׁר דִּבֶּר אֲלֵיהֶם וַיָּכִינוּ אֶת־הַפָּסַח׃ <strong><span class=c>14</span></strong>

וַיְהִי כַּאֲשֶׁר הִגִּיעָה הַשָּׁעָה וַיָּסֶב הוּא וּשְׁנֵים־עָשָׂר

הַשְּׁלִיחִים אִתּוֹ׃ <strong><span class=c>15</span></strong> וַיֹּאמֶר אֲלֵיהֶם נִכְסֹף

נִכְסַפְתִּי לֶאֱכֹל אִתְּכֶם אֶת־הַפֶּסַח הַזֶּה לִפְנֵי עֻנּוֹתִי׃ <strong><span class=c>16</span></strong>

כִּי־אֹמֵר אֲנִי לָכֶם לֹא אֹכַל אוֹתוֹ עוֹד עַד כִּי־יִמָּלֵא בְּמַלְכוּת

הָאֱלֹהִים׃ <strong><span class=c>17</span></strong> וַיִּקַּח אֶת־הַכּוֹס וַיְבָרֵךְ וַיֹּאמֶר

קְחוּ אֹתָהּ וַחֲלֹקוּ׃ <strong><span class=c>18</span></strong> כִּי־אֹמֵר אֲנִי לָכֶם שָׁתֹה לֹא

אֶשְׁתֶּה מֵעַתָּה מִפְּרִי הַגָּפֶן עַד כִּי־תָבוֹא מַלְכוּת הָאֱלֹהִים׃ <strong><span class=c>19</span></strong>

וַיִּקַּח אֶת־הַלֶּחֶם וַיְבָרֶךְ וַיִּבְצַע וַיִּתֵּן לָהֶם וַיֹּאמַר זֶה

גוּפִי הַנִּתָּן בַּעַדְכֶם זֹאת עֲשׂוֹּ לְזִכְרִי׃ <strong><span class=c>20</span></strong> וְכֵן

גַּם־אֶת־הַכּוֹס אַחַר הַסְּעוּדָה לֵאמֹר זוֹ הַכּוֹס הִיא הַבְּרִית הַחֲדָשָׁה

בְּדָמִי הַנִּשְׁפָּךְ בַּעַדְכֶם׃ <strong><span class=c>21</span></strong> אַךְ הִנֵּה יַד־הַמֹּסֵר

אוֹתִי אִתִּי עַל־הַשֻּׁלְחָן׃ <strong><span class=c>22</span></strong> כִּי הֵן בֶּן־הָאָדָם הֹלֵךְ

כַּאֲשֶׁר נֶחֱרָץ עָלָיו אֲבָל אוֹי לָאִישׁ הַהוּא אֲשֶׁר עַל־יָדוֹ יִמָּסַר׃ <strong><span class=c>23</span></strong>

וְהֵם הֵחֵלּוּ לַחֲקֹר אִישׁ אֶת־רֵעֵהוּ מִי־הוּא זֶה מֵהֶם אֲשֶׁר

יַעֲשֶׂה־זֹּאת׃ <strong><span class=c>24</span></strong> וְגַם־מְרִיבָה הָיְתָה בֵינֵיהֶם מִי

יֵחָשֵׁב הַגָּדוֹל בָּהֶם׃ <strong><span class=c>25</span></strong> וַיֹּאמֶר אֲלֵיהֶם מַלְכֵי

הַגּוֹיִם רֹדִים בָּהֶם וְשַׁלִּיטֵיהֶם עֹשֵׂי חֶסֶד יִקָּרֵא לָהֶם׃ <strong><span class=c>26</span></strong>

וְאַתֶּם לֹא־כֵן כִּי הַגָּדוֹל בָּכֶם יִהְיֶה כַצָּעִיר וְהַמַּנְהִיג

כַּמְשָׁרֵת׃ <strong><span class=c>27</span></strong> כִּי מִי הַגָּדוֹל הַמֵּסֵב אוֹ הַמְשָׁרֵת

הֲלֹא הַמֵּסֵב וַאֲנִי הִנְנִי בְתוֹכֲכֶם כְּמוֹ הַמְשָׁרֵת׃ <strong><span class=c>28</span></strong>

וְאַתֶּם הֵם הָעֹמְדִים עִמִּי עַד־עַתָּה בְּנִסְיוֹנֹתָי׃ <strong><span class=c>29</span></strong>

לָכֵן אֲנִי מַנְחִיל אֶתְכֶם הַמַּלְכוּת כַּאֲשֶׁר הִנְחִילַנִי אָבִי׃ <strong><span class=c>30</span></strong>

לְמַעַן תֹּאכְלוּ וְתִשְׁתּוּ עַל־שֻׁלְחָנִי בְּמַלְכוּתִי וִישַׁבְתֶּם

עַל־כִּסְאוֹת לִשְׁפֹּט אֶת־שְׁנֵים עָשָׂר שִׁבְטֵי יִשְׂרָאֵל׃ <strong><span class=c>31</span></strong>

וַיֹּאמֶר הָאָדוֹן שִׁמְעוֹן שִׁמְעוֹן הִנֵּה שָׁאַל לוֹ הַשָּׂטָן לִזְרוֹת

אֶתְכֶם כַּחִטִּים׃ <strong><span class=c>32</span></strong> וַאֲנִי הִתְפַּלַּלְתִּי בַעַדְךָ

אֲשֶׁר לֹא־תִכְלֶה אֱמוּנָתֶךְ וְאַתָּה כַּאֲשֶׁר תָּשׁוּב בִּתְשׁוּבָה חַזֵּק

אֶת־אָחֶיךָ׃ <strong><span class=c>33</span></strong> וַיֹּאמֶר אֵלָיו אֲדֹנִי הִנְנִי נָכוֹן

לָלֶכֶת אִתְּךָ גַּם לְבֵית הָאֲסוּרִים גַּם לַמָּוֶת׃ <strong><span class=c>34</span></strong>

וַיֹּאמַר אֲנִי אֹמֵר לְךָ פֶּטְרוֹס לֹא־יִקְרָא תַרְנְגֹל הַיּוֹם עַד

כִּי־כִּחַשְׁתָּ בִּי שָׁלשׁ פְּעָמִים לֵאמֹר לֹא יְדַעְתִּיו׃ <strong><span class=c>35</span></strong>

וַיֹּאמֶר אֲלֵיהֶם כַּאֲשֶׁר שָׁלַחְתִּי אֶתְכֶם בְּלִי־כִיס וְתַרְמִיל

וּנְעָלִים הַחֲסַרְתֶּם דָּבָר וַיֹּאמְרוּ לֹא חָסַרְנוּ כֹּל׃ <strong><span class=c>36</span></strong>

וַיֹּאמֶר אֲלֵיהֶם אָכֵן עַתָּה אֲשֶׁר־לוֹ כִיס יִשָּׂאֵהוּ וְכֵן

גַּם־אֶת־הַתַּרְמִיל וַאֲשֶׁר אֵין־לוֹ הוּא יִמְכֹּר אֶת־בִּגְדוֹ וְיִקְנֶה

חָרֶב׃ <strong><span class=c>37</span></strong> כִּי־אֹמֵר אֲנִי לָכֶם שֶׁצָּרִיךְ עוֹד שֶׁיִּמָּלֵא

בִי הַכָּתוּב הַזֶּה וְאֶת־פּשְׁעִים נִמְנָה כִּי גַם־הַכָּתוּב עָלַי בָּא

עַד־קִצּוֹ׃ <strong><span class=c>38</span></strong> וַיֹּאמְרוּ אֲדֹנֵינוּ הִנֵּה־פֹה שְׁתֵּי

חֲרָבוֹת וַיֹּאמֶר אֲלֵיהֶם דָּי׃ <strong><span class=c>39</span></strong> וַיֵּצֵא וַיֵּלֶךְ

כְּיוֹם בְּיוֹם אֶל־הַר הַזֵּיתִים וַיֵּלְכוּ אַחֲרָיו גַּם־תַּלְמִידָיו׃ <strong><span class=c>40</span></strong>

וַיָּבֹא אֶל־הַמָּקוֹם וַיֹּאמֶר אֲלֵיהֶם הִתְפַּלֲלוּ שֶׁלּא תָבֹאוּ לִידֵי

נִסָּיוֹן׃ <strong><span class=c>41</span></strong> וְהוּא נִפְרַד מֵהֶם הַרְחֵק כִּקְלַֹע אָבֶן

וַיִּכְרַע עַל־בִּרְכָּיו וַיִּתְפַּלֵּל לֵאמֹר׃ <strong><span class=c>42</span></strong> אָבִי

אִם־תִּרְצֶה לְהַעֲבִיר מֵעָלַי אֶת־הַכּוֹס הַזֹּאת אַךְ אַל־יְהִי כִרְצוֹנִי

כִּי אִם־כִּרְצוֹנֶךָ׃ <strong><span class=c>43</span></strong> וַיֵּרָא אֵלָיו מַלְאָךְ

מִן־הַשָּׁמָיִם וַיְחַזְּקֵהוּ׃ <strong><span class=c>44</span></strong> וְחֶבְלֵי־מָוֶת בָּאוּ

עָלָיו וַיּוֹסֶף לְהִתְפַּלֵּל בְּחָזְקָה וַתְּהִי זֵעָתוֹ כְּנִטְפֵי דָם

יֹרְדִים לָאָרֶץ׃ <strong><span class=c>45</span></strong> וַיָּקָם מֵהִתְפַּלֵּל וַיָּבֹא

אֶל־הַתַּלְמִידִים וַיַּרְא וְהִנָּם יְשֵׁנִים מִיָּגוֹן׃ <strong><span class=c>46</span></strong>

וַיֹּאמֶר אֲלֵיהֶם לָמָּה תִישָׁנוּ קוּמוּ וְהִתְפַּלֲלוּ שֶׁלּא תָבֹאוּ לִידֵי

נִסָּיוֹן׃ <strong><span class=c>47</span></strong> עוֹדֶנּוּ מְדַבֵּר וְהִנֵּה הֲמוֹן עָם וְאֶחָד

מִשְּׁנֵים הֶעָשָׂר הַנִּקְרָא יְהוּדָה הֹלֵךְ לִפְנֵיהֶם וַיִּקְרַב

אֶל־יֵשׁוּעַ לִנְשָׁק־לוֹ׃ <strong><span class=c>48</span></strong> וַיֹּאמֶר אֵלָיו יֵשׁוּעַ

יְהוּדָה הֲבִנְשִׁיקָה אַתָּה מוֹסֵר אֶת־בֶּן־הָאָדָם׃ <strong><span class=c>49</span></strong>

וְהָאֲנָשִׁים אֲשֶׁר אִתּוֹ רָאוּ אֵת אֲשֶׁר יִהְיֶה וַיֹּאמְרוּ אֵלָיו

אֲדֹנֵינוּ הֲנַכֶּה בֶחָרֶב׃ <strong><span class=c>50</span></strong> וַיַּךְ אֶחָד מֵהֶם אֶת־עֶבֶד

הַכֹּהֵן הַגָּדוֹל וַיְקַצֵּץ אֶת־אָזְנוֹ הַיְמָנִית׃ <strong><span class=c>51</span></strong>

וַיַּעַן יֵשׁוּעַ וַיֹּאמֶר רַב עַתָּה הַרְפּוּ וַיִּגַּע בְּאָזְנוֹ

וַיִּרְפָּאֵהוּ׃ <strong><span class=c>52</span></strong> וַיֹּאמֶר יֵשׁוּעַ אֶל רָאשֵׁי הַכֹּהֲנִים

וְשָׂרֵי הַמִּקְדָּשׁ וְהַזְּקֵנִים אֲשֶׁר בָּאוּ עָלָיו לֵאמֹר כְּצֵאת

עַל־פָּרִיץ יְצָאתֶם עָלַי בַּחֲרָבוֹת וּבְמַקְלוֹת׃ <strong><span class=c>53</span></strong>

וְאָנֹכִי הָיִיתִי עִמָּכֶם בַּמִּקְדָּשׁ יוֹם יוֹם וְלֹא־שְׁלַחְתֶּם יֶדְכֶם

בִּי וְאוּלָם זֹאת שְׁעַתְכֶם וְזֶה שִׁלְטוֹן הַחשֶׁךְ׃ <strong><span class=c>54</span></strong>

וַיִּתְפְּשׂוֹּ אוֹתוֹ וַיּוֹלִיכֻהוּ וַיְבִיאֻהוּ בֵּית הַכֹּהֵן הַגָּדוֹל

וּפֶטְרוֹס הֹלֵךְ אַחֲרָיו מֵרָחוֹק׃ <strong><span class=c>55</span></strong> וַיְהִי כִּי־בִעֲרוּ אֵשׁ

בְּתוֹךְ הֶחָצֵר וַיֵּשְׁבוּ יַחְדָּו וַיֵּשֶׁב גַּם־פֶּטְרוֹס בְּתוֹכָם׃ <strong><span class=c>56</span></strong>

וַתִּרְאֵהוּ שִׁפְחָה אַחַת יוֹשֵׁב נֶגֶד הָאוּר וַתַּבֶּט־בּוֹ וַתֹּאמֶר

גַּם־זֶה הָיָה עִמּוֹ׃ <strong><span class=c>57</span></strong> וַיְכַחֶשׁ־בּוֹ וַיֹּאמַר אִשָּׁה

לֹא יְדַעְתִּיו׃ <strong><span class=c>58</span></strong> וְעוֹד מְעַט וַיִּרְאֵהוּ אִישׁ אַחֵר

וַיֹּאמֶר גַּם־אַתָּה מֵהֶם וַיֹּאמֶר פֶּטְרוֹס בֶּן־אָדָם לֹא מֵהֶם אָנֹכִי׃ <strong><span class=c>59</span></strong>

וְאַחֲרֵי עֲבֹר כְּשָׁעָה אַחַת טָעַן אִישׁ אַחֵר לֵאמֹר אָמְנָם גַּם־זֶה הָיָה

עִמּוֹ כִּי־גְלִילִי גַּם־הוּא׃ <strong><span class=c>60</span></strong> וַיֹּאמֶר פֶּטְרוֹס

בֶּן־אָדָם לֹא יָדַעְתִּי מָה אַתָּה אֹמֵר וְעוֹדֶנּוּ מְדַבֵּר וְהַתַּרְנְגוֹל

קָרָא׃ <strong><span class=c>61</span></strong> וַיִּפֶן הָאָדוֹן וַיַּבֵּט אֶל־פֶּטְרוֹס

וַיִּזְכֹּר פֶּטְרוֹס אֶת־דְּבַר הָאָדוֹן אֲשֶׁר דִּבֶּר אֵלָיו לֵאמֹר בְּטֶרֶם

יִקְרָא הַתַּרְנְגֹל תְּכַחֶשׁ־בִּי שָׁלשׁ פְּעָמִים׃ <strong><span class=c>62</span></strong>

וַיֵּצֵא פֶטְרוֹס הַחוּצָה וַיְמָרֵר בַּבֶּכִי׃ <strong><span class=c>63</span></strong>

וְהָאֲנָשִׁים אֲשֶׁר אָחֲזוּ אֶת־יֵשׁוּעַ הִתְעַלְּלוּ בוֹ וַיַּכֻּהוּ׃ <strong><span class=c>64</span></strong>

וַיֶחֱפוּ אֶת־רֹאשׁוֹ וַיַּכֻּהוּ עַל־פָּנָיו וַיִּשְׁאָלֻהוּ לֵאמֹר הִנָּבֵא

מִי הוּא הַמַּכֶּה אוֹתָךְ׃ <strong><span class=c>65</span></strong> וְעוֹד גִּדּוּפִים אֲחֵרִים הִרְבּוּ

עָלָיו׃ <strong><span class=c>66</span></strong> וּבִהְיֹת הַבֹּקֶר נִקְהֲלוּ זִקְנֵי הָעָם

וְרָאשֵׁי הַכֹּהֲנִים וְהַסּוֹפְרִים וַיַּעֲלֻהוּ לִפְנֵי סַנְהֶדְרִין שֶׁלָהֶם

וַיֹּאמְרוּ אִם הַמָּשִׁיחַ אַתָּה הַגֶּד־לָנוּ׃ <strong><span class=c>67</span></strong> וַיֹּאמֶר

אֲלֵיהֶם אִם־אַגִּיד לָכֶם לֹא תַאֲמִינוּ׃ <strong><span class=c>68</span></strong> וְאִם־אֶשְׁאַל

לֹא־תָשִׁיבוּ דָבָר וְלֹא תְשַׁלְּחוּנִי׃ <strong><span class=c>69</span></strong> אֲבָל מֵעַתָּה

יִהְיֶה בֶן־הָאָדָם ישֵׁב לִימִין גְּבוּרַת הָאֱלֹהִים׃ <strong><span class=c>70</span></strong>

וַיֹּאמְרוּ כֻלָּם הַאַתָּה אֵפוֹא הוּא בֶּן־הָאֱלֹהִים וַיֹּאמֶר אֲלֵיהֶם

אַתֶּם אֲמַרְתֶּם כִּי־אֲנִי הוּא׃ <strong><span class=c>71</span></strong> וַיֹּאמְרוּ מַה־לָּנוּ

עוֹד לְבַקֵּשׁ עֵדִים הֲלֹא בְאָזְנֵינוּ שְׁמַעְנוּהָ מִפִּיו׃</p>
<p><strong><span class=g>כג</span></strong>&nbsp;&nbsp; וַיָּקָם כָּל־קְהָלָם וַיּוֹלִיכֻהוּ אֶל־פִּילָטוֹס׃ <strong><span class=c>2</span></strong>

וַיָּחֵלּוּ לְדַבֵּר עָלָיו שִׂטְנָה לֵאמֹר אֶת־זֶה מָצָאנוּ מֵסִית אֶת־הָעָם

וּמֹנֵעַ אוֹתוֹ מִתֵּת מַס לְקֵיסַר בְּאָמְרוֹ כִּי הוּא מֶלֶךְ הַמָּשִׁיחַ׃ <strong><span class=c>3</span></strong>

וַיִּשְׁאָלֵהוּ פִילָטוֹס לֵאמֹר הַאַתָּה מֶלֶךְ הַיְּהוּדִים וַיַּעַן

וַיֹּאמֶר אַתָּה אָמָרְתָּ׃ <strong><span class=c>4</span></strong> וַיֹּאמֶר פִּילָטוֹס אֶל־רָאשֵׁי

הַכֹּהֲנִים וְאֶל־הֲמוֹן הָעָם לֹא־מָצָאתִי אַשְׁמָה בָּאִישׁ הַזֶּה׃ <strong><span class=c>5</span></strong>

וְהֵם הִתְאַמְּצוּ לְדַבֵּר מַדִּיחַ הוּא אֶת־הָעָם בְּלַמְּדוֹ בְּכָל־יְהוּדָה

הָחֵל מִן־הַגָּלִיל וְעַד־הֵנָּה׃ <strong><span class=c>6</span></strong> וַיְהִי כִּשְׁמֹעַ

פִּילָטוֹס אֶת־שֵׁם הַגָּלִיל וַיִּשְׁאַל אִם־הוּא אִישׁ גְּלִילִי׃ <strong><span class=c>7</span></strong>

וְכַאֲשֶׁר יָדַע כִּי־מִמֶּמְשֶׁלֶת הוֹרְדוֹס הוּא שְׁלָחוֹ אֶל־הוֹרְדוֹס

אֲשֶׁר הָיָה גַם־הוּא בִּירוּשָׁלַיִם בַּיָּמִים הָאֵלֶּה׃ <strong><span class=c>8</span></strong>

וַיִּשְׂמַח הוֹרְדוֹס עַד־מְאֹד כִּרְאוֹתוֹ אֶת־יֵשׁוּעַ כִּי מִיָּמִים רַבִּים

הִתְאַוָּה לִרְאֹת אֹתוֹ כִּי־שָׁמַע אֶת־שָׁמְעוֹ וַיְקַו לִרְאֹת אוֹת אֲשֶׁר

יַעֲשֶׂה׃ <strong><span class=c>9</span></strong> וַיֶּרֶב לִשְׁאֹל אוֹתוֹ וְהוּא לֹא־הֵשִׁיב אֹתוֹ

דָּבָר׃ <strong><span class=c>10</span></strong> וַיַּעַמְדוּ רָאשֵׁי הַכֹּהֲנִים וְהַסּוֹפְרִים

וַיִּתְחַזְּקוּ לְדַבֵּר עָלָיו שִׂטְנָה׃ <strong><span class=c>11</span></strong> וַיִּבֶז אֹתוֹ

הוֹרְדוֹס הוּא וְצִבְאוֹתָיו וַיְהָתֶל־בּוֹ וַיַּלְבֵּשׁ אוֹתוֹ בֶּגֶד

זְהוֹרִית וַיִּשְׁלָחֵהוּ אֶל־פִּילָטוֹס׃ <strong><span class=c>12</span></strong> בַּיּוֹם הַהוּא

נַעֲשׂוֹּ פִּילָטוֹס וְהוֹרְדוֹס אֹהֲבִים זֶה לָזֶה כִּי לְפָנִים אֵיבָה

בֵינֵיהֶם׃ <strong><span class=c>13</span></strong> וַיִּקְרָא פִילָטוֹס אֶת־רָאשֵׁי הַכֹּהֲנִים

וְאֶת־הַשָּׂרִים וְאֶת־הָעָם׃ <strong><span class=c>14</span></strong> וַיֹּאמֶר אֲלֵיהֶם הֲבֵאתֶם

לְפָנַי אֶת־הָאִישׁ הַזֶּה כְּמֵסִית אֶת־הָעָם וְהִנֵּה אָנֹכִי חֲקַרְתִּיו

לְעֵינֵיכֶם וְלֹא מָצָאתִי בָּאִישׁ הַזֶּה כָּל־אַשְׁמָה מִן־הַדְּבָרִים אֲשֶׁר

אַתֶּם טוֹעֲנִים אֹתוֹ׃ <strong><span class=c>15</span></strong> וְגַם־הוֹרְדוֹס לֹא מָצָא כִּי

הֱשִׁיבוֹ אֵלֵינוּ וְהִנֵּה אֵין־חֵטְא מָוֶת לָאִישׁ הַזֶּה׃ <strong><span class=c>16</span></strong>

עַל־כֵּן אֲיַסְּרֶנּוּ וְאַתִּירֶנּוּ׃ <strong><span class=c>17</span></strong> וְלוֹ הָיָה

לְהַתִּיר לָהֶם חָבוּשׁ אֶחָד בִּימֵי הֶחָג׃ <strong><span class=c>18</span></strong> וַיִּצְעֲקוּ

כָל־הֲמוֹנָם וַיֹּאמְרוּ הָסֵר אֶת־זֶה וְהַתֵּר לָנוּ אֵת בַּר־אַבָּא׃ <strong><span class=c>19</span></strong>

וְהוּא הָיָה אָסוּר בֵּית הַכֶּלֶא עַל־דְּבַר מֶרֶד אֲשֶׁר־נִהְיָה בָעִיר

וְעַל־רָצַח׃ <strong><span class=c>20</span></strong> וַיֹּסֶף פִּילָטוֹס וַיְדַבֵּר אֲלֵיהֶם כִּי

חָפֵץ לְהַתִּיר אֶת־יֵשׁוּעַ׃ <strong><span class=c>21</span></strong> וְהֵמָּה קָרְאוּ לֵאמֹר

הַצְלֵב אוֹתוֹ הַצְלֵב׃ <strong><span class=c>22</span></strong> וַיֹּאמֶר אֲלֵיהֶם פַּעַם

שְׁלִישִׁית מֶה עָשָׂה זֶה רָעָה כָּל־מִשְׁפַּט מָוֶת לֹא־מָצָאתִי בוֹ עַל־כֵּן

אֲיַסְּרֶנּוּ וְאַתִּירֶנּוּ׃ <strong><span class=c>23</span></strong> וַיִּפְצְרוּ בוֹ בְּקוֹל

גָּדוֹל וַיְבַקְשׁוּ אֲשֶׁר יִצָּלֵב וַיֶּחֱזַק קוֹלָם וְקוֹל רָאשֵׁי

הַכֹּהֲנִים׃ <strong><span class=c>24</span></strong> וַיִּגְזֹר פִּילָטוֹס אֲשֶׁר תֵּעָשֶׂה

בַּקָּשָׁתָם׃ <strong><span class=c>25</span></strong> וַיַּתֵּר לָהֶם אֶת־הַנָּתוּן בְּבֵית

הָאֲסוּרִים עַל־דְּבָר־מֶרֶד וָרֶצַח אֵת אֲשֶׁר שָׁאָלוּ וְאֶת־יֵשׁוּעַ נָתַן

לָהֶם לַעֲשׂוֹת בּוֹ כִּרְצוֹנָם׃ <strong><span class=c>26</span></strong> וְכַאֲשֶׁר הוֹלִיכֻהוּ

מִשָּׁם וַיַּחֲזִיקוּ בְּאִישׁ אֶחָד הַבָּא מִן־הַשָּׂדֶה וּשְׁמוֹ שִׁמְעוֹן

אִישׁ קוּרִינִי וַיָּשִׂימוּ עָלָיו אֶת־הַצְּלוּב לָשֵׂאת אַחֲרֵי יֵשׁוּעַ׃ <strong><span class=c>27</span></strong>

וַיֵּלְכוּ אַחֲרָיו הֲמוֹן עַם־רָב וַהֲמוֹן נָשִׁים וְהֵנָּה סֹפְדוֹת

וּמְקוֹנֲנוֹת עָלָיו׃ <strong><span class=c>28</span></strong> וַיִּפֶן יֵשׁוּעַ וַיֹּאמֶר אֲלֵיהֶן

בְּנוֹת יְרוּשָׁלַיִם אַל־תִּבְכֶּינָה עָלַי כִּי־עַל־נַפְשְׁכֶן בְּכֶינָה

וְעַל־בְּנֵיכֶן׃ <strong><span class=c>29</span></strong> כִּי הִנֵּה יָמִים בָּאִים וְאָמְרוּ

אַשְׁרֵי הָעֲקָרוֹת וְאַשְׁרֵי הַמֵּעַיִם אֲשֶׁר לֹא יָלָדוּ וְאַשְׁרֵי

הַשָּׁדַיִם אֲשֶׁר לֹא הֵינִיקוּ׃ <strong><span class=c>30</span></strong> אָז יֹאמְרוּ אֶל־הֶהָרִים

נִפְלוּ עָלֵינוּ וְאֶל־הַגְּבָעוֹת כַּסּוּנוּ׃ <strong><span class=c>31</span></strong> כִּי

אִם־כָּכָה יַעֲשׂוֹּ בָּעֵץ הַלָּח מַה־יֵּעָשֶׂה בַּיָּבֵשׁ׃ <strong><span class=c>32</span></strong>

וְגַם־שְׁנַיִם אֲחֵרִים אַנְשֵׁי רֶשַׁע מוּצָאִים לַמָּוֶת אִתּוֹ׃ <strong><span class=c>33</span></strong>

וַיְהִי כַּאֲשֶׁר בָּאוּ אֶל־הַמָּקוֹם הַנִּקְרָא גֻּלְגָּלְתָּא וַיִּצְלְבוּ

אֹתוֹ שָׁם וְאֶת־אַנְשֵׁי הָרֶשַׁע אֶחָד מִימִינוֹ וְאֶחָד מִשְּׂמֹאלוֹ׃ <strong><span class=c>34</span></strong>

וַיֹּאמֶר יֵשׁוּעַ אָבִי סְלַח לָהֶם כִּי אֵינָם יֹדְעִים מָה הֵם עֹשִׂים

וַיְחַלְּקוּ בְגָדָיו לָהֶם וַיַּפִּילוּ גוֹרָל׃ <strong><span class=c>35</span></strong> וְהָעָם

עֹמֵד וְרֹאֶה וַיַּלְעִיגוּ־לוֹ הַשָּׂרִים לֵאמֹר אֶת־אֲחֵרִים הוֹשִׁיעַ

יוֹשַׁע־נָא נַפְשׁוֹ אִם־הוּא הַמָּשִׁיחַ בְּחִיר הָאֱלֹהִים׃ <strong><span class=c>36</span></strong>

וַיְהָתֵלּוּ בוֹ אַנְשֵׁי הַצָּבָא וַיִּגְּשׁוּ וַיָּבִיאוּ לוֹ חֹמֶץ׃ <strong><span class=c>37</span></strong>

וַיֹּאמְרוּ אִם־אַתָּה הוּא מֶלֶךְ הַיְּהוּדִים הושַׁע נַפְשֶׁךָ׃ <strong><span class=c>38</span></strong>

וְגַם־מִכְתָּב הָיָה מִמַּעַל לוֹ בִּכְתָב יְוָנִי וְרוֹמִי וְעִבְרִי זֶה הוּא

מֶלֶךְ הַיְּהוּדִים׃ <strong><span class=c>39</span></strong> וְאֶחָד מֵאַנְשֵׁי הָרֶשַׁע

הַתְּלוּיִם גִּדֵּף אֹתוֹ לֵאמֹר הֲלֹא אַתָּה הַמָּשִׁיחַ הוֹשַׁע עַצְמְךָ

וְאֹתָנוּ׃ <strong><span class=c>40</span></strong> וַיַּעַן הָאַחֵר וַיִּגְעַר־בּוֹ לֵאמֹר הֲלֹא

תִירָא אֶת־הָאֱלֹהִים כִּי עָנְשׁוֹ עָנְשֶׁךָ׃ <strong><span class=c>41</span></strong> וְהִנֵּה

אֲנַחְנוּ כַּמִּשְׁפָּט כִּי לָקַחְנוּ כִּגְמוּל יָדֵינוּ וְהָאִישׁ הַזֶּה

לֹא־עָשָׂה מְאוּמָה רָע׃ <strong><span class=c>42</span></strong> וַיֹּאמֶר אֶל־יֵשׁוּעַ

זָכְרֵנִי־נָא אֲדֹנִי בְּבֹאֲךָ בְּמַלְכוּתֶךָ׃ <strong><span class=c>43</span></strong> וַיֹּאמֶר

יֵשׁוּעַ אֵלָיו אָמֵן אֹמֵר אֲנִי לְךָ כִּי הַיּוֹם תִּהְיֶה עִמָּדִי

בְּגַן־עֵדֶן׃ <strong><span class=c>44</span></strong> וַיְהִי כַּשָּׁעָה הַשִּׁשִּׁית

וְהִנֵּה־חשֶׁךְ עַל־כָּל־הָאָרֶץ עַד הַשָּׁעָה הַתְּשִׁיעִית׃ <strong><span class=c>45</span></strong>

וַיֶּחְשַׁךְ הַשָּׁמֶשׁ וּפָרֹכֶת הַהֵיכָל נִקְרְעָה לִשְׁנַיִם קְרָעִים׃ <strong><span class=c>46</span></strong>

וַיִּקְרָא יֵשׁוּעַ בְּקוֹל גָּדוֹל וַיֹּאמֶר אָבִי בְּיָדְךָ אַפְקִיד רוּחִי

וַיְהִי כְּכַלּוֹתוֹ לְדַבֵּר וַיִּפַּח נַפְשׁוֹ׃ <strong><span class=c>47</span></strong> וַיַּרְא

שַׂר־הַמֵּאָה אֵת אֲשֶׁר נִהְיָתָה וַיִּתֵּן כָּבוֹד לֵאלֹהִים וַיֹּאמַר אָכֵן

הָאִישׁ הַזֶּה צַדִּיק הָיָה׃ <strong><span class=c>48</span></strong> וְכָל־הֲמוֹן הָעָם אֲשֶׁר

הִתְאַסְּפוּ לִרְאוֹת הַמַּרְאֶה הַזֶּה בְּהַבִּיטָם אֶל־כָּל־אֲשֶׁר נַעֲשָׂה

תּוֹפֲפוּ עַל־לִבָּם וַיָּשׁוּבוּ׃ <strong><span class=c>49</span></strong> וְכָל־מְיֻדָּעָיו

עָמְדוּ מֵרָחוֹק וְגַם־הַנָּשִׁים אֲשֶׁר הָלְכוּ אִתּוֹ מִן־הַגָּלִיל

וְעֵינֵיהֶן רֹאוֹת אֶת־אֵלֶּה׃ <strong><span class=c>50</span></strong> וְהִנֵּה־אִישׁ וּשְׁמוֹ

יוֹסֵף וְהוּא מִן־הַיֹּעֲצִים אִישׁ טוֹב וְצַדִּיק מִן־הָרָמָתַיִם עִיר

הַיְּהוּדִים׃ <strong><span class=c>51</span></strong> אֲשֶׁר לֹא־נָטָה אַחֲרֵי עֲצָתָם וּפָעֳלָם

וְהוּא מְחַכֶּה לְמַלְכוּת הָאֱלֹהִים׃ <strong><span class=c>52</span></strong> וַיִּגַּשׁ

אֶל־פִּילָטוֹס וַיִּשְׁאַל מִמֶּנּוּ אֵת גְּוִיַּת יֵשׁוּעַ׃ <strong><span class=c>53</span></strong>

וַיּוֹרֶד אֹתָהּ וַיִּכְרְכֶהָ בִסְדִינִים וַיְשִׂימֶהָ בְקֶבֶר חָצוּב

בַּסָּלַע אֲשֶׁר עֲדֶן לֹא הוּשַׂם־בּוֹ אָדָם׃ <strong><span class=c>54</span></strong> וְהַיּוֹם

עֶרֶב שַׁבָּת וְהַשַּׁבָּת הִגִּיעָה׃ <strong><span class=c>55</span></strong> וּמִן־הַנָּשִׁים

אֲשֶׁר בָּאוּ אִתּוֹ מִן־הַגָּלִיל הֹלְכוֹת אַחֲרָיו וַתִּרְאֶינָה אֶת־הַקֶּבֶר

וְאֶת אֲשֶׁר הוּשַׂם־בּוֹ גְּוִיָּתוֹ׃ <strong><span class=c>56</span></strong> וַתָּשֹׁבְנָה

וַיָּכִינוּ סַמִּים וּמִרְקָחוֹת וּבַשַּׁבָּת שָׁבְתוּ כַמִּצְוָה׃</p>
<p><strong><span class=g>כד</span></strong>&nbsp;&nbsp; וּבְאֶחָד בַּשַּׁבָּת לִפְנֵי עֲלוֹת הַשַּׁחַר בָּאוּ אֶל־הַקֶּבֶר

וַתְּבִיאֶינָה אֶת־הַסַּמִּים אֲשֶׁר הֵכִינוּ וְעִמָּהֶן נָשִׁים אֲחֵרוֹת׃ <strong><span class=c>2</span></strong>

וַתִּרְאֶינָה וְהִנֵּה הָאֶבֶן גְּלוּלָה מִן־הַקָּבֶר׃ <strong><span class=c>3</span></strong>

וַתָּבֹאנָה אֶל־תּוֹכוֹ וְלֹא מָצְאוּ אֶת־גְּוִיַּת הָאָדוֹן יֵשׁוּעַ׃ <strong><span class=c>4</span></strong>

וַיְהִי הֵנָּה נְבֻכוֹת עַל־הַדָּבָר הַזֶּה וְהִנֵּה שְׁנֵי אֲנָשִׁים עָמְדוּ

עֲלֵיהֶן וּלְבוּשֵׁיהֶם מַזְהִירִים׃ <strong><span class=c>5</span></strong> וַיִּפֹּל פַּחַד

עֲלֵיהֶן וַתִּשְׁתַּחֲוֶינָה פְּנֵיהֶן אָרְצָה וַיֹּאמְרוּ אֲלֵיהֶן

מַה־תְּבַקֵּשְׁנָה אֶת־הַחַי בֵּין הַמֵּתִים׃ <strong><span class=c>6</span></strong> אֵינֶנּוּ פֹה

כִּי קָם זְכֹרְנָה אֵת אֲשֶׁר־דִּבֶּר אֲלֵיכֶן בְּעוֹדֶנּוּ בַגָּלִיל לֵאמֹר׃ <strong><span class=c>7</span></strong>

כִּי צָרִיךְ בֶּן־הָאָדָם לְהִמָּסֵר לִידֵי אֲנָשִׁים חַטָּאִים וּלְהִצָּלֵב

וּבַיּוֹם הַשְּׁלִישִׁי קוֹם יָקוּם׃ <strong><span class=c>8</span></strong> וַתִּזְכֹּרְנָה

אֶת־דְּבָרָיו׃ <strong><span class=c>9</span></strong> וַתָּשֹׁבְנָה מִן־הַקָּבֶר וַתַּגֵּדְנָה אֵת

כָּל־הַדְּבָרִים הָאֵלֶּה לְעַשְׁתֵּי הֶעָשָׂר וּלְכָל־הַנִּשְׁאָרִים׃ <strong><span class=c>10</span></strong>

וְאֵלֶּה הֵן אֲשֶׁר הִגִּידוּ אֶל־הַשְּׁלִיחִים אֶת־הַדְּבָרִים הָאֵלֶּה

מִרְיָם הַמַּגְדָּלִית וְיוֹחָנָה וּמִרְיָם אֵם יַעֲקֹב וְהָאֲחֵרוֹת׃ <strong><span class=c>11</span></strong>

וְדִבְרֵיהֶן הָיוּ כְּדִבְרֵי־רִיק בְּעֵינֵיהֶם וְלֹא הֶאֱמִינוּ לָהֶן׃ <strong><span class=c>12</span></strong>

וַיָּקָם פֶּטְרוֹס וַיָּרָץ אֶל־הַקֶּבֶר וַיַּשְׁקֵף וְלֹא־רָאָה כִּי

אִם־הַתַּכְרִיכִים מֻנָּחִים שָׁם וַיָּשָׁב לִמְקוֹמוֹ מִשְׁתּוֹמֵם עַל־אֲשֶׁר

נִהְיָה׃ <strong><span class=c>13</span></strong> וְהִנֵּה שְׁנַיִם מֵהֶם הָיוּ הֹלְכִים בְּעֶצֶם

הַיּוֹם הַזֶּה אֶל־כְּפָר אֶחָד הַרְחֵק מִירוּשָׁלַיִם כְּשִׁשִּׁים רִיס

וּשְׁמוֹ עַמָּאוּס׃ <strong><span class=c>14</span></strong> וְהֵם נִדְבְּרוּ אִישׁ אֶל־רֵעֵהוּ

עַל־כָּל־הַקֹּרוֹת הָאֵלֶּה׃ <strong><span class=c>15</span></strong> וַיְהִי הֵם מְדַבְּרִים

וּמִתְוַכְּחִים יָחַד וְהִנֵּה יֵשׁוּעַ עַצְמוֹ נִגַּשׁ וַיֵּלֶךְ אִתָּם׃ <strong><span class=c>16</span></strong>

וְעֵינֵיהֶם אֲחוּזוֹת וְלֹא יַכִּירֻהוּ׃ <strong><span class=c>17</span></strong> וַיֹּאמֶר אֲלֵיהֶם

מָה הַדְּבָרִים הָאֵלֶּה אֲשֶׁר אַתֶּם נֹשְׂאִים וְנֹתְנִים בָּהֶם יַחְדָּו

בַּדָּרֶךְ וַיַּעַמְדוּ וּפְנֵיהֶם זֹעֲפִים׃ <strong><span class=c>18</span></strong> וַיַּעַן אֶחָד

מֵהֶם וּשְׁמוֹ קְלֵיוֹפָס וַיֹּאמֶר אֵלָיו הַאַתָּה לְבַדְּךָ גָּר

בִּירוּשָׁלַיִם וְלֹא יָדַעְתָּ אֶת־אֲשֶׁר נַעֲשָׂה בְתוֹכָהּ בַּיָּמִים

הָאֵלֶּה׃ <strong><span class=c>19</span></strong> וַיֹּאמֶר אֲלֵיהֶם וּמָה הִיא וַיַּגִּידוּ אֵלָיו

מַעֲשֵׂה יֵשׁוּעַ הַנָּצְרִי אֲשֶׁר הָיָה אִישׁ נָבִיא גִּבּוֹר בְּפֹעַל

וּבְאֹמֶר לִפְנֵי הָאֱלֹהִים וְלִפְנֵי כָּל־הָעָם׃ <strong><span class=c>20</span></strong>

וְכֹהֲנֵינוּ הַגְּדוֹלִים וּזְקֵנֵינוּ הִסְגִּירֻהוּ לְמִשְׁפַּט־מָוֶת

וַיִּצְלְבֻהוּ׃ <strong><span class=c>21</span></strong> וַאֲנַחְנוּ קִוִּינוּ כִּי זֶה־הוּא

הֶעָתִיד לִגְאֹל אֶת־יִשְׂרָאֵל וְעַתָּה זֶה שְׁלשֶׁת יָמִים הַיּוֹם מֵאָז

נַעֲשׂוֹּ אֵלֶּה׃ <strong><span class=c>22</span></strong> אֶלָּא שֶׁגַּם־נָשִׁים מִקִּרְבֵּנוּ

הֶחֱרִידֻנוּ אֲשֶׁר־קִדְּמוּ בַבֹּקֶר לָבֹא אֶל־הַקָּבֶר׃ <strong><span class=c>23</span></strong>

וְלֹא מָצְאוּ אֶת־גְּוִיָּתוֹ וַתָּבֹאנָה וַתַּגֵּדְנָה כִּי רָאוּ גַּם־מַרְאֵה

מַלְאָכִים הָאֹמְרִים כִּי־הוּא חָי׃ <strong><span class=c>24</span></strong> וַיֵּלְכוּ אֲנָשִׁים

מִשֶּׁלָּנוּ אֶל־הַקָּבֶר וַיִּמְצְאוּ כַּאֲשֶׁר אָמְרוּ הַנָּשִׁים וְאוֹתוֹ

לֹא רָאוּ׃ <strong><span class=c>25</span></strong> וַיֹּאמֶר אֲלֵיהֶם הוֹי חַסְרֵי דַעַת וְכִבְדֵי

לֵב מֵהַאֲמִין בְּכֹל אֲשֶׁר־דִּבְּרוּ הַנְּבִיאִים׃ <strong><span class=c>26</span></strong> הֲלֹא

עַל־הַמָּשִׁיחַ הָיָה לִסְבֹּל אֶת־כָּל־זֹאת וּלְהִכָּנֵס בִּכְבוֹדוֹ׃ <strong><span class=c>27</span></strong>

וַיָּחֶל מִמּשֶׁה וּמִכָּל־הַנְּבִיאִים וַיְבַאֵר לָהֶם אֶת־כָּל־הַכְּתוּבִים

הַנֶּאֱמָרִים עָלָיו׃ <strong><span class=c>28</span></strong> וַיִּקְרְבוּ אֶל־הַכְּפָר אֲשֶׁר־הֵם

הֹלְכִים שָׁמָּה וַיָּשֶׂם פָּנָיו וַיְהִי כְּהֹלֵךְ לוֹ לְדַרְכּוֹ׃ <strong><span class=c>29</span></strong>

וַיִּפְצְרוּ־בוֹ לֵאמֹר שְׁבָה אִתָּנוּ כִּי עֶת־עֶרֶב הִגִּיעַ וְנָטָה הַיּוֹם

וַיָּבֹא הַבַּיְתָה לָשֶׁבֶת אִתָּם׃ <strong><span class=c>30</span></strong> וַיְהִי כַּאֲשֶׁר

הֵסֵב עִמָּהֶם וַיִּקַּח אֶת־הַלָּחֶם וַיְבָרֶךְ וַיִּבְצַע וַיִּתֵּן לָהֶם׃ <strong><span class=c>31</span></strong>

וַתִּפָּקַחְנָה עֵינֵיהֶם וַיַּכִּירֻהוּ וְהוּא חָמַק עָבַר מֵעֵינֵיהֶם׃ <strong><span class=c>32</span></strong>

וַיֹּאמְרוּ אִישׁ אֶל־רֵעֵהוּ הֲלֹא בֹעֵר הָיָה לְבָבֵנוּ בְּקִרְבֵּנוּ

בְּדַבְּרוֹ אֵלֵינוּ בַּדֶּרֶךְ וַיִּפְתַּר־לָנוּ אֵת הַכְּתוּבִים׃ <strong><span class=c>33</span></strong>

וַיָּקוּמוּ בַּשָּׁעָה הַהִיא וַיָּשׁוּבוּ יְרוּשָׁלָיִם וַיִּמְצְאוּ

אֶת־עַשְׁתֵּי הֶעָשָׂר וְאֶת־אֲשֶׁר אִתָּם וְהֵם נִקְהָלִים יָחַד׃ <strong><span class=c>34</span></strong>

וְאֹמְרִים אָכֵן קָם הָאָדוֹן מִן־הַמֵּתִים וְנִרְאָה אֶל־שִׁמְעוֹן׃ <strong><span class=c>35</span></strong>

וַיְסַפְּרוּ גַּם־הֵם אֵת אֲשֶׁר קָרָם בַּדָּרֶךְ וְאֵת אֲשֶׁר הִכִּירֻהוּ

בִּבְצִיעַת הַלָּחֶם׃ <strong><span class=c>36</span></strong> עוֹדָם מְדַבְּרִים כַּדְּבָרִים

הָאֵלֶּה וְיֵשׁוּעַ עַצְמוֹ עָמַד בְּתוֹכָם וַיֹּאמֶר אֲלֵיהֶם שָׁלוֹם לָכֶם׃ <strong><span class=c>37</span></strong>

וְהֵמָּה חַתּוּ וְנִבְעָתוּ וַיַּחְשְׁבוּ כִּי־רוּחַ הֵם רֹאִים׃ <strong><span class=c>38</span></strong>

וַיֹּאמֶר אֲלֵיהֶם מַה־לָּכֶם כִּי תִבָּהֵלוּ וְלָמָּה תַעֲלֶינָה מַחֲשָׁבוֹת

בִּלְבַבְכֶם׃ <strong><span class=c>39</span></strong> רְאוּ אֶת־יָדַי וְאֶת־רַגְלַי כִּי אָנֹכִי

הוּא מַשְׁשׁוּנִי וּרְאוּ כִּי רוּחַ אֵין לוֹ בָּשָׂר וַעֲצָמוֹת כַּאֲשֶׁר

אַתֶּם רֹאִים בִּי׃ <strong><span class=c>40</span></strong> וַיְהִי כַּאֲשֶׁר דִּבֶּר

אֶת־הַדְּבָרִים הָאֵלֶּה הֶרְאָה אֹתָם אֵת יָדָיו וְאֵת רַגְלָיו׃ <strong><span class=c>41</span></strong>

וְהֵם עוֹד לֹא הֶאֱמִינוּ מִשִּׂמְחָה וַיִּתְמָהוּ וַיֹּאמֶר אֲלֵיהֶם

הֲיֵשׁ־לָכֶם פֹּה אֹכֶל׃ <strong><span class=c>42</span></strong> וַיִּתְּנוּ לוֹ חֲתִיכַת דָּג

צָלוּי (וּמְעַט צוּף דְּבָשׁ)׃ <strong><span class=c>43</span></strong> וַיִּקַּח וַיֹּאכַל

לְעֵינֵיהֶם׃ <strong><span class=c>44</span></strong> וַיֹּאמֶר אֲלֵיהֶם אֵלֶּה הֵם הַדְּבָרִים

אֲשֶׁר דִּבַּרְתִּי אֲלֵיכֶם בְּעוֹד הֱיוֹתִי עִמָּכֶם כִּי הִמָּלֵא יִמָּלֵא

כָּל־הַכָּתוּב עָלַי בְּתוֹרַת משֶׁה וּבַנְּבִיאִים וּבַתְּהִלִּים׃ <strong><span class=c>45</span></strong>

אָז פָּתַח אֶת־לִבָּם לְהָבִין אֶת־הַכְּתוּבִים׃ <strong><span class=c>46</span></strong> וַיֹּאמֶר

אֲלֵיהֶם כֵּן כָּתוּב וְכֵן נִגְזָר אֲשֶׁר יְעֻנֶּה הַמָּשִׁיחַ וְיָקוּם

מִן־הַמֵּתִים בַּיּוֹם הַשְּׁלִישִׁי׃ <strong><span class=c>47</span></strong> וַאֲשֶׁר תִּקָּרֵא

בִשְׁמוֹ תְּשׁוּבָה וּסְלִיחַת הַחֲטָאִים בְּכָל־הַגּוֹיִם הָחֵל

מִירוּשָׁלָיִם׃ <strong><span class=c>48</span></strong> וְאַתֶּם עֵדֵי הַדְּבָרִים הָאֵלֶּה׃ <strong><span class=c>49</span></strong>

וְהִנְנִי שׁוֹלֵחַ לָכֶם אֵת הַבְטָחַת אָבִי וְאַתֶּם שְׁבוּ בָּעִיר

יְרוּשָׁלַיִם עַד כִּי־תִלְבְּשׁוּ עֹז מִמָּרוֹם׃ <strong><span class=c>50</span></strong>

וַיּוֹצִיאֵם אֶל־מִחוּץ לָעִיר עַד־בֵּית הִינִי וַיִּשָּׂא אֶת־יָדָיו

וַיְבָרֲכֵם׃ <strong><span class=c>51</span></strong> וַיְהִי בְּבָרֲכוֹ אֹתָם וַיִּפָּרֵד

מֵעֲלֵיהֶם וַיִּנָּשֵׂא הַשָּׁמָיְמָה׃ <strong><span class=c>52</span></strong> וְהֵם

הִשְׁתַּחֲווּ־לוֹ וַיָּשׁוּבוּ לִירוּשָׁלַיִם בְּשִׂמְחָה גְדוֹלָה׃ <strong><span class=c>53</span></strong>

וַיִּהְיוּ תָמִיד בַּמִּקְדָּשׁ מְהַלֲלִים וּמְבָרֲכִים אֶת־הָאֱלֹהִים אָמֵן׃</p>
</div>
<hr align=center width=300 size=1 style='color:#c0c0c0'>
<div dir=ltr>
<p class=c><a href="index.htm">Index</a>

&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;
<a href="joh.htm">Poster</a></p>
</div>
</td></tr>
</table>


﻿		<table width=520 align=center>
<tr><td>






</td></tr>
</table>



<center>
<!--LiveInternet counter-->
		 <script type="text/javascript"><!--
		document.write("<a href='http://www.liveinternet.ru/click' "+
		"target=_blank><img src='http://counter.yadro.ru/hit?t22.3;r"+
		escape(document.referrer)+((typeof(screen)=="undefined")?"":
		";s"+screen.width+"*"+screen.height+"*"+(screen.colorDepth?
		screen.colorDepth:screen.pixelDepth))+";u"+escape(document.URL)+
		";"+Math.random()+
		"' alt='' title='LiveInternet: 24"+
		" ,24' "+
		"border='0' width='88' height='31'><\/a>")
		//--></script><!--/LiveInternet-->
		<script async="async" src="https://w.uptolike.com/widgets/v1/zp.js?pid=1428829" type="text/javascript"></script>
		
		</center>

<!--ba96768aa0d7b5ad-->

		
		<table width=1000 align=center>
<tr><td>

<!--adapt-->




<script async src="//pagead2.googlesyndication.com/pagead/js/adsbygoogle.js"></script>
<!-- NEW2 -->
<ins class="adsbygoogle"
     style="display:block"
     data-ad-client="ca-pub-6044271981988239"
     data-ad-slot="1068740841"
     data-ad-format="auto"></ins>
<script>
(adsbygoogle = window.adsbygoogle || []).push({});
</script>



</td></tr>
</table>

</body>
</html>

